客有求观予孝经传者感而赋诗	[金朝] 白贲	古人文莹理，后人但工文。文工理愈暗，纸札何纷纷。君看六艺学，天葩吐奇芬。诗书分体制，礼乐造乾坤。千岐更万辙，要以一理存。如何臻至理，当从践履论。跋涉经险阻，钻研阅寒温。孝弟作选锋，道德严中军。仰观及俯察，万象入见闻。不劳施斧凿，笔下生烟云。高以君唐虞，下以觉斯民。君如不我鄙，时来对炉薰。
别友	[金朝] 边元鼎	从来鸡鹤不同群，泾渭何人与细分。镜里光阴谁念我，云中岐路已饶君。清觞且吸年时月，白雪休徵梦里云。别后相思不相见，水边黄叶暮山村。
出门骑马	[金朝] 边元鼎	出门骑马即三千，面目尘埃动惨然。生计若为田二顷，饥颜翻愧宦三年。乾坤造物能无用，富贵由时枉自鞭。达否从今已知计，五湖烟里有渔船。
春花零落	[金朝] 边元鼎	春花零落雁秋悲，已过流年二十期。有舌能忘坐鞯辱，无金莫怪下机迟。世情冷热虽予问，人事升沈未汝知。何日上方容请剑，会乘风雨断鲸鲵。
村舍二首 其二	[金朝] 边元鼎	墙外青山半在楼，山村尽晚雨翛翛。旃裘拥肿无馀事，尊酒飘零又一秋。学得屠龙无用处，秪如画虎反成羞。回头为向渊鱼道，鸿鹄而今不愿游。
帝城	[金朝] 边元鼎	帝城回想梦魂中，秋月春花在处同。朱雀桥南三月草，凤皇楼上四更风。锦囊别后吟笺少，玉笛閒来酒盏空。赢得当时旧标格，九分憔悴入青铜。
和致仕李政奉韵	[金朝] 边元鼎	车马年年陌路尘，安知六骥过窗频。云泉是处堪为乐，轩冕从来只累人。浮世梦中无限事，红颜花上霎时春。五湖兴有扁舟笛，好在晴天月一轮。
花开人散二首 其二	[金朝] 边元鼎	閒花閒草满芳洲，春水无人自在流。白日迟迟倦游子，一声啼鸟一声愁。
花开人散二首 其一	[金朝] 边元鼎	花开人散正消魂，花语无情独闭门。看即春光留不住，一声啼鴂又黄昏。
怀友	[金朝] 边元鼎	曾联金辔赏春风，花里风前酒面红。行乐昔年君我醉，诗觞何日我君同。一声啼鸟青春晚，几树残红野寺空。相忆情怀正萧索，半山夕日水声东。
客思	[金朝] 边元鼎	客思逢春易感伤，不堪残泪爱家乡。离亲恍惚来千里，糊口凄凉在四方。羞向孙刘图富贵，浪从李杜学文章。官街坐对黄昏月，半屋清灯满地霜。
梦断	[金朝] 边元鼎	绣枕红衾晚意浓，啼莺大似不相容。梦魂苦恨归来早，不尽瀛洲第一峰。
偶题二首 其二	[金朝] 边元鼎	短发临风懒不冠，洼尊尘坌寂无欢。离骚夕赋醒尤独，孤愤空书说转难。晚节惯成林壑僻，幽居深入水云寒。苍崖瘦柏无穷思，鹄立溪头尽日看。
偶题二首 其一	[金朝] 边元鼎	当年乐事叹今衰，人世空惊日未移。风榭醉眠摧凤烛，雨窗狂饮殢蛾眉。长松茂草穷年事，野水孤村入梦时。强镊鬓丝临晚镜，瞥然尘念不胜悲。
山中	[金朝] 边元鼎	世路风波老不禁，一廛归买就槐阴。坐诗为累言难解，因酒成狂病转深。山月荒凉窥断梦，壁灯青黯伴微吟。十年积毁应销骨，岂碍孤云万里心。
送妹夫之太原	[金朝] 边元鼎	山含秋气冷参差，送客西城落日低。怨别弟兄归怏怏，恋乡车马去迟迟。浮萍聚散元无定，流水东西却有期。惆怅黄榆故山路，碧天回首雁南飞。
荅文伯二首 其二	[金朝] 边元鼎	晓窗清镜卷浮埃，恨入新秋不可裁。露浥野花三径合，风传云壑七松哀。忘机鱼鸟真相识，落手功名亦傥来。万古消沈一杯酒，直须白骨点苍苔。
荅文伯二首 其一	[金朝] 边元鼎	老情无赖畏虚劳，已绝朱弦又一操。閒事每来知酒圣，浮生欲去愧僧高。息心钟鼎休看镜，安枕茅茨不梦刀。遥羡郭西王处士，道傍羸马咏风骚。
晚行	[金朝] 边元鼎	隔浦行闻晚寺钟，断坡寂历对寒松。苍烟暮合孤城暗，破月微昏远岫重。宿翼飞投空自急，断蓬无计竟何从。新年又入应添岁，归把青铜怨暮冬。
王文伯还家诗以迎之	[金朝] 边元鼎	陌上东风故国春，瘦骖羸仆倦行尘。十年一梦成何事，千首新诗不负人。重对孤灯听软语，遽怜华发各清贫。西斋烟草应知旧，桃李新蹊满四邻。
闻笛	[金朝] 边元鼎	雌鸾无凤怨西风，月女愁寒泪洒空。牙板急随声不断，满天敲碎玉玲珑。
闻箫	[金朝] 边元鼎	弄玉吹箫玉琯低，秋风散入满天悲。沧波夜涨龙吟细，琪树霜风凤啸迟。汉月有情如静听，萧郎无路不相知。秦楼虚负清宵意，惆怅乘鸾旧有期。
惜春	[金朝] 边元鼎	春来春去恼春情，花落花开又几经。夜雨多情爱沾洒，杨花无赖只飘零。每成宴赏须成醉，不恨归来却恨醒。眼见红英留不住，绿枝深处一星星。
閒题	[金朝] 边元鼎	十年一梦到灰心，归鬓吴霜渐欲侵。物外少逢稀有鸟，冶中仍作不祥金。閒云阁雨终何事，枯木因风亦自吟。却叹渊明非达道，无弦犹是未忘琴。
新秋示友	[金朝] 边元鼎	一顷山田半已芜，闭门高卧著潜夫。不才分作沟中断，旧好谁瞻屋上乌。南阮强须攀北富，东丘何用叹西愚。自怜幽默相忘久，斗鸟鸣蝉枉叫呼。
新香	[金朝] 边元鼎	新香终比旧香浓，只是相逢久不容。绣被暂同巫峡梦，银鞍多负景阳钟。宝檀烟断閒金兽，玉锁声传恼睡龙。帘影渐分风又起，一塘秋水落芙容。
夜深	[金朝] 边元鼎	月落秋山万象清，湿萤微近露枝明。梦魂黯淡家千里，鼓角凄凉夜几更。弟子亡来乡校冷，舍人别后子虚成。银河渐转梧桐黑，何处江湖望客星。
阅见一十首 其八	[金朝] 边元鼎	轻莲素质澹萧萧，叶密溪深未可招。雨暗兰舟人去后，却容白鹭逞风标。
阅见一十首 其二	[金朝] 边元鼎	萧史吹笙凤女台，月高霜冷凤笙哀。不堪好酒沈沈夜，又遣青鸾独自来。
阅见一十首 其九	[金朝] 边元鼎	双鸾夹镜凤横钗，捧额黄梅小雁排。为报阿环休调戏，双成西母总相猜。
阅见一十首 其六	[金朝] 边元鼎	笑不成欢歌敛眉，景阳钟动酒阑时。此情却羡牵牛会，一岁相过可是迟。
阅见一十首 其七	[金朝] 边元鼎	牛女佳期岁一过，都缘迢递隔金河。可怜马上香车畔，只隔珠帘更不多。
阅见一十首 其三	[金朝] 边元鼎	凤纸衔封玉镜台，绣鸾传记已相猜。倾城笑脸千金样，莫对閒人一例开。
阅见一十首 其十	[金朝] 边元鼎	腻发堆云镜舞鸾，五云仙洞接清欢。归来失却吹箫伴，肠断昆山昨夜寒。
阅见一十首 其四	[金朝] 边元鼎	歌里冲冲笑里嗔，深情会处几何人。凭君为向五陵道，冶叶倡条不是春。
阅见一十首 其五	[金朝] 边元鼎	笑里低眉引醉波，阆风秋月一声歌。明知画烛无情物，何是尊前泪更多。
阅见一十首 其一	[金朝] 边元鼎	君居淄右妾河阳，平白相逢惹断肠。蜡烛已残歌欲阕，并教离恨绕飞梁。
早春	[金朝] 边元鼎	春风走尘沙，鸟语满京国。东皇发潜润，土木变颜色。桃李争妩媚，白红姹容饰。唯有松柏姿，依然蔽崖黑。
自叹	[金朝] 边元鼎	终日忘言一炷香，散花时复绕绳床。久贫自沃三彭炽，一醉齐休六贼狂。道士生涯孤似鹤，衲僧门户冷于霜。自知衰病耽杯酒，拟及温柔老是乡。
七夕	[金朝] 边元勋	高楼人散酒樽空，漫拟新文送五穷。独倚南窗夜岑寂，一钩凉月下疏桐。
望瀛台春望	[金朝] 边元勋	晴云如困柳如痴，丹杏开残碧草齐。一派望瀛台下水，煖风迟日浴凫鹥。
下第过榆次	[金朝] 步元举	栖迟零落未归人，已坐无成更坐贫。意气敢论题柱客，晨昏多负倚门亲。囊空渐觉钱馀贯，衣敝翻饶虱满身。遥望秦关独惆怅，一天风雨落花春。
保德军中秋	[金朝] 蔡圭	定羌城下河南流，定羌城上三层楼。使君置酒劳行役，今夕何夕当中秋。孤烟落日明天末，汹涌碧云俄暮合。惺惺骑马雨中归，造物戏人无乃虐。紞如戍鼓方三更，梦回一室还虚明。出门惊笑遽如许，浮云四卷秋天清。谁家高会搴珠箔，笑语声从云外落。倦客明朝又短亭，行人何似居人乐。
并门无竹旧矣李文饶尝一植之至今寺僧日为平安报其难可知已官舍东堂之北种碧芦以寄意因作长句	[金朝] 蔡圭	青君那肯顾寒乡，试著葭芦拟汶篁。有若何堪比夫子，虎贲犹想见中郎。色添新雨帘栊好，声入微风枕簟凉。他日东堂惭政拙，只将此物当甘棠。
出居庸	[金朝] 蔡圭	乱石妨车毂，深沙困马蹄。天分斗南北，人问日东西。侧脚柴荆短，平头土舍低。山花两三树，笑杀武陵溪。
初至洛中	[金朝] 蔡圭	水北酴醾半欲芳，长条十丈更馀长。春风得得怜羁客，借与窗栊六日香。
到广河	[金朝] 蔡圭	清漳节物似清江，不复莼鲈梦故乡。历下果能留太白，镜湖端是属知章。身随客路常岑寂，心与沙鸥共渺茫。尚困马蹄三百里，小舟聊与过沧浪。
登陶唐山寺	[金朝] 蔡圭	岭外高槐驿路长，岭头萧寺俯朝阳。定知绝顶有佳处，聊与瘦藤寻上方。千里好风随野色，一轩空翠聚山光。道人底是怜行役，不惜禅床坐午凉。
读戎昱诗有作二首 其二	[金朝] 蔡圭	来时西郊林，木末秋未老。借箸数归日，乃复见冬杪。心驰倚门望，望我绵绵道。惭愧戎子诗，在家贫亦好。
读戎昱诗有作二首 其一	[金朝] 蔡圭	我家北潭边，溪流卧衡门。俗客自不来，好客时开尊。路人或不知，云是渭南村。底事半年别，此怀谁与论。
读史	[金朝] 蔡圭	夏氏不无衅，作孽生妖龙。苍姬丁衰期，玄鼋游后宫。天心未悔祸，坠此文武功。檿弧漏天网，哲妇䲭袅同。狂童一何愚，巧言惟尔从。殷鉴不云远，覆车还蹈踪。坐令周南诗，悲入黍离风。君看后庭曲，曾笑骊山烽。
读史	[金朝] 蔡圭	伯阳名迹世人知，太史成书未免讥。不是道家齐物我，岂容同传著韩非。
风竹如水声	[金朝] 蔡圭	好竹风淅淅，流水声泠泠。吾庐兼有此，要是佳友生。北窗午梦断，冷簟无飞蝇。端疑故人至，唤作寒泉鸣。揽衣起裴佪，自笑还自惊。无须问形似，自可名双清。
感寓	[金朝] 蔡圭	九官名世人，制作归一夔。达乐不达礼，汉儒言足嗤。古人寓意耳，结髦持锻锤。俗子未易识，绝艺聊相推。坐令编简门，亦以专门奇。堂堂张长史，楷妙世莫知。谓予言不信，愿视郎官碑。
和曹景萧暮春即事	[金朝] 蔡圭	瓮头春色开重酎，门外春风改裌衣。灼灼向来花又笑，翩翩几处燕于飞。山阴未辨羲之集，沂上聊从点也归。节物惊心遽如许，却因观化识天机。
和彦及牡丹时方北趋蓟门情见乎辞	[金朝] 蔡圭	旧年京国赏春浓，千朵曾开共一丛。好事祗今归北圃，知音谁与醉东风。临觞笑我官程远，赋物输君句法工。却笑燕城花更晚，直应趁得马家红。
荷香如沉水	[金朝] 蔡圭	新荷翠参差，十亩藏漪澜。临风倚云盖，过雨惊珠盘。夕阳香四来，坐我西阑干。三径未论菊，九畹空羞兰。聊分海南珍，炷之古博山。谁能品优劣，待以季孟间。
华亭图	[金朝] 蔡圭	头无片瓦足无土，不犯清波过一生。钓得金鳞便归去，依然明月大江横。
画眉曲七首 其二	[金朝] 蔡圭	小閤新裁寄远书，书成欲遣更踟蹰。黛痕试与双双印，封入云笺认得无。
画眉曲七首 其六	[金朝] 蔡圭	未识春愁识晓酲，娇啼恰恰似雏莺。日高阿母嗔妆晚，促画鸦儿转不成。
画眉曲七首 其七	[金朝] 蔡圭	时世华妆巧斗春，张卿态度独清新。五陵年少多才思，数点章台走马人。
画眉曲七首 其三	[金朝] 蔡圭	纤叶斜横蜀柳条，拂成风思自妖娆。元和才子才犹拙，只对春风咏舞腰。
画眉曲七首 其四	[金朝] 蔡圭	画手新翻十样图，西巡故事出成都。凭君列置华堂上，与问丹青解语无。
画眉曲七首 其五	[金朝] 蔡圭	龙尾云根玉作纹，纹间有月半痕新。若为唤取文姬辈，分付云窗笔下春。
画眉曲七首 其一	[金朝] 蔡圭	楼外春山几点螺，楼头望处染双蛾。不知深浅随宜否，却倩菱花问眼波。
即事	[金朝] 蔡圭	竟日开编乐有馀，古人妙处不欺予。胸中更著五千卷，未到汉家城旦书。
寄通州王倅	[金朝] 蔡圭	长夏少人事，官閒帘户深。枕凉秋入梦，林密翠交阴。适欲非吾事，谋閒遂此心。绝交吾岂敢，觅句识知音。
简王温父昆仲	[金朝] 蔡圭	荷钿小小半溪香，槐幄阴阴一亩凉。飞絮乱将春色晚，行云閒属暮山长。求田已喜成三径，适意真堪寄一觞。君是山阴换鹅手，可无杰句傲风光。
葵花	[金朝] 蔡圭	北墉开处叶森森，政以多花负赏音。小智区区能卫足，孤忠耿耿祗倾心。
邻屋如江村	[金朝] 蔡圭	斜川一壶玉，川东三四家。篱落半流水，茁茁青蒲芽。我为水边游，月魄舒晴华。隔篱见灯火，儿语时纷挐。想像泽南州，寄兴栖云霞。从渠非知音，我意亦自嘉。
闾山	[金朝] 蔡圭	西风绝境抚孤松，千里川原四望通。但怪林梢看鸟背，不知身到碧云中。
暮春	[金朝] 蔡圭	陌上歌声枕上听，秋千梧影两亭亭。春风三月正花好，晓日一竿初酒醒。
秋日和张温仲韵二首 其二	[金朝] 蔡圭	照水疏林万木苍，迎轩爽气一襟凉。有时独听溪舂坐，无事方惊昼景长。云薄西山聊隐见，烟横白鸟去微茫。可怜骑省多秋思，拘士安能识大方。
秋日和张温仲韵二首 其一	[金朝] 蔡圭	琴里忘忧尽日弹，百忧俱息夜初阑。青灯把卷逢真味，绿酒倾尊破薄寒。月色半留梧影上，露华应到菊花团。在家须信贫犹好，梦想人间行路难。
十三山下村落	[金朝] 蔡圭	闾山尽处十三山，溪曲人家画幅间。何日秋风半篙水，小舟容我一蓑閒。
太白捉月图	[金朝] 蔡圭	寒江觅得钓鱼船，月影江心月在天。世上不能容此老，画图常看水中仙。
戏杨新城	[金朝] 蔡圭	长短亭中竟日忙，解鞍初喜水云乡。风前列席花钿秀，雨后行厨杏粥香。春色纷纷惊过眼，歌声故故促传觞。蓬莱殿下同年客，定笑狂夫老更狂。
雪谷早行图	[金朝] 蔡圭	冰风刮面雪埋屋，客子晨征有底忙。我欲题诗还自笑，东华待漏满靴霜。
雪拟坡公韵	[金朝] 蔡圭	门外黄昏噪晚鸦，瑶尘细逐九云车。丰年待作三登兆，暮景重开六出花。浊酒无人同此兴，扁舟有客访谁家。明朝试望东林树，百尺寒梢倚玉叉。
燕山道中三首 其二	[金朝] 蔡圭	独轮车重汗如浆，蒲秸芒鞋亦贩商。我自行人更怜汝，却应达者笑予狂。
燕山道中三首 其三	[金朝] 蔡圭	燕南赵北困风埃，投宿云居眼暂开。明日都门选官路，逢人羞道见山来。
燕山道中三首 其一	[金朝] 蔡圭	款段乘凉未五更，徐河十里雾中行。前村烟树望不见，欲到忽闻鸡犬声。
饮陈氏第代主人留客	[金朝] 蔡圭	风定息林叶，雨晴开夕阳。停歌方待月，插羽且传觞。文举客常满，次公醒亦狂。更阑君莫去，促席就新凉。
撞冰行	[金朝] 蔡圭	船头傅铁横长锥，十十五五张黄旗。百夫袖手略无用，舟过理棹徐徐归。吴侬笑向吾曹说，昔岁江行苦风雪。扬槌启路夜撞冰，手皮半逐冰皮裂。今年穷腊波溶溶，安流东下閒篙工。江东贾客借馀润，贞元使者如春风。
春阴	[金朝] 蔡珪	城上春阴暗晚空，城头山色有无中。似闻啼鸟来幽树，已有游丝曳好风。流水小桥归未得，落霞孤鹜兴无穷。林花不解东君意，邀勒游人未破红。
霅川道中	[金朝] 蔡珪	扇底无残暑，西风日夕佳。云山藏客路，烟树记人家。小渡一声橹，断霞千点鸦。诗成鞍马上，不觉在天涯。
兵府得告将还镇阳府推官王仲侯以书促予命驾先寄此诗	[金朝] 蔡松年	老骥心疲十二闲，天教洗眼小江山。名园无处不宜酒，胜日有朋方解颜。老木溪光留月驻，禅房竹径约花关。先凭乐府求风骨，或有佳人字玉环。
步寻野卉	[金朝] 蔡松年	风烟草木照人明，神药奇花问识名。闻道东州有仙窟，欲寻根拨学长生。
槽声同彦高赋	[金朝] 蔡松年	糟床过竹春泉句，他日人云吾亦云。自爱淳音含太古，谁传清溜入南薰。秋风几共橙香注，晓月曾和鹤唳闻。我欲婆娑竹林国，洗空尘耳正须君。
初卜潭西新居	[金朝] 蔡松年	乔木千章画不如，白鸥烟雨到江湖。谁为求仲营三径，窃比扬雄有一区。故国兴亡树如此，他年声利蔓难图。屋西便与秋山约，莫遣归来见白须。
初至遵化	[金朝] 蔡松年	出山风物便清和，森木如云秀霭多。白水临流照疏鬓，青门折柳记柔柯。重游化国惊岁月，有象丰年占麦禾。亦有黄公酒垆在，微官自要阻山河。
丁巳九月梦与范季沾同登北潭之临芳亭觉而作诗记其事以示范	[金朝] 蔡松年	高陵五六松，潭水涵清阴。白鸟如避世，巢居得幽深。杂花眩青红，苦节方森森。何人作虚亭，想像云栖心。我梦涉陈迹，君亦同登临。相与定嘉名，洗去花草淫。看云抚修碧，夕景低遥岑。风林淡秋月，霜枝鸣玉琴。两意谁识之，好处烦幽寻。閒居志则同，岁月能骎骎。时无陶彭泽，此曲难知音。亭前有奇石，迁流失山林。顾亦如我曹，鬓发风沙㑴。小儿重外物，列屋享千金。区区心甚长，因循困华簪。忽焉事大谬，危机恐难任。平生下泽车，斯言吾所钦。志士愿不辱，俗情便孔壬。自喜迹犹浅，凫雁容浮沉。泥行自萧散，世路皆崎嵚。此邦真可老，城郭环清浔。结庐与君俱，开写平生襟。里巷日还往，杖屦行讴吟。还寻梦游处，无忘神所箴。
读疏咏之安阳对竹二诗怀家山次韵见意	[金朝] 蔡松年	短发新霜及未侵，几年和月买泉林。偶然行李对寒碧，忆得故园惊岁阴。枕上秋岚吹醉梦，门前沙鸟立清深。个中须著翛翛玉，落日微风伴我吟。
高昌馆道中	[金朝] 蔡松年	雨馀嵓石古苔青，松里珠玑万叶明。渺渺绿畦看鹭立，深深清樾有蝉鸣。
高丽馆中二首 其二	[金朝] 蔡松年	晚风高树一襟清，人与缥瓷相照明。谢女微吟有深致，海山星月总关情。
高丽馆中二首 其一	[金朝] 蔡松年	蛤蜊风味解朝酲，松顶云痴雨不晴。悄悄重帘断人语，碧壶春笋更同倾。
庚申闰月从师还自颍上对新月独酌十三首 其八	[金朝] 蔡松年	鸣蛙属官私，庸儿固可笑。江山本谁争，但苦归不早。物情閒始见，宛转为君好。区区乞鉴湖，多事怜贺老。
庚申闰月从师还自颍上对新月独酌十三首 其二	[金朝] 蔡松年	大块本何事，遑遑劳一生。所过种陈迹，岁月如流星。贪夫甘死祸，幅纸驰虚名。晋室有先觉，柴桑老渊明。
庚申闰月从师还自颍上对新月独酌十三首 其九	[金朝] 蔡松年	天下任之重，人物古难得。谁为经济才，有亦未易识。吾曹与鸡鹜，官仓等伏食。行将问征途，满眼西山碧。
庚申闰月从师还自颍上对新月独酌十三首 其六	[金朝] 蔡松年	孟夏幽州道，上陉车轣辘。旌旗却南行，飞电随马足。行穷清颍水，不辨洗蒸溽。吾生岂匏瓜，一笑为捧腹。
庚申闰月从师还自颍上对新月独酌十三首 其七	[金朝] 蔡松年	灯花何太喜，似报天雨霁。客情念还家，如瞽不忘视。到家问松菊，早作解官计。青镜发萧萧，及此霜雪未。
庚申闰月从师还自颍上对新月独酌十三首 其三	[金朝] 蔡松年	我家恒山阳，山光碧无赖。月窟荫风篁，十里泻澎湃。兹焉有乐地，不去欲谁待。自要尘网中，低眉受机械。
庚申闰月从师还自颍上对新月独酌十三首 其十	[金朝] 蔡松年	懦微莫如我，往往从险艰。譬之驱山麋，八銮困天闲。岂惟物违性，成功亦良难。风烟念何地，野水长松閒。
庚申闰月从师还自颍上对新月独酌十三首 其十二	[金朝] 蔡松年	问舍前年秋，已买潭西地。高明鬼所瞰，聊取风雨蔽。濒溪树嘉木，成阴十年计。仍当作茅舍，名之以今是。
庚申闰月从师还自颍上对新月独酌十三首 其十三	[金朝] 蔡松年	斯言巳譊譊，要未离忧患。何时但饮酒，臧否了不关。不饮逝者多，秋草麒麟閒。怀哉竹林人，吾方仰高山。
庚申闰月从师还自颍上对新月独酌十三首 其十一	[金朝] 蔡松年	出处士大节，倚伏殊茫茫。绝交苟不作，自足存嵇康。哲人乃知机，曲士迷其方。顾我类社栎，匠石端相忘。
庚申闰月从师还自颍上对新月独酌十三首 其一	[金朝] 蔡松年	伊昔三年前，淫雨催行辀。青灯忽今夕，华屋映高秋。华屋亦何为，百年竟山丘。适意在归与，肉食非我谋。
庚申闰月从师还自颖上，对新月独酌十三首	[金朝] 蔡松年	人言归甚易，但苦食不足。必使极其求，万钟不盈腹。处世附所安，无祸即无福。却视高盖车，身宠神已辱。
庚申闰月从师还自颖上，对新月独酌十三首	[金朝] 蔡松年	我本山泽人，孤烟一轻蓑。功名无骨相，雕琢伤天和。未能遽免俗，尚尔同其波。梧桐唤归梦，无奈秋声何。
庚戌九日还自上都饮酒于西嵓以野水竹间清秋岩酒中绿为韵十首 其八	[金朝] 蔡松年	我得秋风暇，鲈鱼一杯酒。佳人发浩歌，此乐当不朽。
庚戌九日还自上都饮酒于西嵓以野水竹间清秋岩酒中绿为韵十首 其二	[金朝] 蔡松年	骨相乃封侯，铜腥能使鬼。文章亦可怜，不直一杯水。
庚戌九日还自上都饮酒于西嵓以野水竹间清秋岩酒中绿为韵十首 其九	[金朝] 蔡松年	去年哦新诗，小山黄菊中。年年说秋思，远目惊高鸿。
庚戌九日还自上都饮酒于西嵓以野水竹间清秋岩酒中绿为韵十首 其六	[金朝] 蔡松年	平生一丘壑，晚堕法家流。一点无俗物，今年真好秋。
庚戌九日还自上都饮酒于西嵓以野水竹间清秋岩酒中绿为韵十首 其七	[金朝] 蔡松年	谢公既经世，永怀东西岩。翠袖乱春光，轻云点风鬟。
庚戌九日还自上都饮酒于西嵓以野水竹间清秋岩酒中绿为韵十首 其三	[金朝] 蔡松年	在昔安九鼎，功名照帛竹。贞观用玄成，一士天下足。
庚戌九日还自上都饮酒于西嵓以野水竹间清秋岩酒中绿为韵十首 其十	[金朝] 蔡松年	韪哉生处乐，陵谷异风俗。南枝吾永安，笑抚西嵓绿。
庚戌九日还自上都饮酒于西嵓以野水竹间清秋岩酒中绿为韵十首 其四	[金朝] 蔡松年	忧国在肉食，敛玉峨清班。吾曹漫浪人，合眼松云间。
庚戌九日还自上都饮酒于西嵓以野水竹间清秋岩酒中绿为韵十首 其五	[金朝] 蔡松年	閒居度重九，昔贤爱嘉名。霜菊有正色，糟床逢圣清。
庚戌九日还自上都饮酒于西嵓以野水竹间清秋岩酒中绿为韵十首 其一	[金朝] 蔡松年	鸡群媚稻梁，老鹤日疏野。人言随其流，故有不同者。
癸丑岁秋郊	[金朝] 蔡松年	漫漫黄云水清浅，碧花无处乱鸣蛬。此生愈觉田园乐，梦里晓山三四峰。
韩侯晁仲许送名酒渴心生尘以诗促之	[金朝] 蔡松年	好在银瓶秋露光，借君云梦到枯肠。解浇万里客愁破，暂吐十年黄卷香。江水苦摇梁苑梦，海棠新学汉宫妆。天东四月春如许，坐待白衣投醉乡。
和子文寒食北潭	[金朝] 蔡松年	梦里潭光翠欲流，何时春水一虚舟。吾庐相见扶疏树，宦意浑如浩荡鸥。闻道西山明酒面，应无外物到眉头。别来谁唱惊人句，十里珠帘有莫愁。
和子文晚望	[金朝] 蔡松年	醉眼郊原感慨生，夕阳长向古今明。高人法士互憎爱，美酒空名谁重轻。二顷只谋他日老，五弦犹喜晚风清。因君欲赋思归乐，安得穿云一笛横。
淮南道中五首 其二	[金朝] 蔡松年	吾年过五十，所过知前非。颜鬓日苍苍，老境行相追。
淮南道中五首 其三	[金朝] 蔡松年	南渡国不竞，晋民益疮痍。陶翁遂超然，不忍啜其醨。北窗谈清风，慨望羲皇时。道丧可奈何，抱琴酒一卮。
淮南道中五首 其四	[金朝] 蔡松年	三年镇阳游，春归绿扶疏。樱笋媚园林，日长閒枕书。行复当此时，凉尘暗归涂。会洗酴醾雪，月波浮秘壶。
淮南道中五首 其五	[金朝] 蔡松年	镇阳亘西南，山河在图画。花雨草烟间，人家或僧舍。经行每怅然，真赏知未暇。待予篮舆归，香火复莲社。
淮南道中五首 其一	[金朝] 蔡松年	南楚二月雨，淮天如漏卮。畏途泥三尺，车马真难栖。却思閒居乐，雨具无所施。高枕听檐声，炉烟晕如丝。
浣溪沙	[金朝] 蔡松年	寿骨云门白玉山。山光千丈落毫端。姓名先挂烂银盘。编简馨香三万卷，未应造物放君闲。功成却恐退身难。
浣溪沙	[金朝] 蔡松年	溪雨空濛洒面凉。暮春初见柳梢黄。绿阴空忆送春忙。芍药弄香红扑暖，酴醾趁雪翠绡长。梦为蝴蝶亦还乡。
浣溪沙	[金朝] 蔡松年	月下仙衣立玉山。雾云窗户未曾开。沈香诗思夜犹寒。闲却春风千丈秀，只携玉蕊一枝还。夜香初到锦班残。
浣溪沙 春津道中，和子文韵	[金朝] 蔡松年	溪雨空蒙洒面凉。暮春初见柳梢黄。绿阴空忆送春忙。芍药弄香红扑暖，酴?趁雪翠绡长。梦为蝴蝶亦还乡。
黄海棠	[金朝] 蔡松年	清阴不叹晚寻芳，缥缈缃云翠袖长。萼绿江花输带叶，醉红蜀艳恨无香。南州气味连三月，东晋风流共一觞。老眼寒来易愁绝，温柔乞与醉中乡。
黄海棠	[金朝] 蔡松年	轻如红豆排冰雪，一拂新鹅色更奇。不觉浓阴破明玉，有情谁解赏离披。
寄王仲侯	[金朝] 蔡松年	冰簟风帘干柱宫，月华清浸雪芙蓉。谁教晓马三千里，好在行云第几峰。酒市乌纱怀李白，仙人鹤氅看王恭。拍浮花里知恩否，寄与新诗洗醉悰。
漫成	[金朝] 蔡松年	人生各有适，一受不可更。违巳欲徇世，忧患常相婴。三军护汉将，九鼎调苍生。功名岂不美，强之辄无成。朝昏忘寝食，俯仰劳心形。何如从所好，足以安馀龄。予也一丘壑，野性真难名。力懦谢提剑，才拙惭穷经。疏放已成僻，纷华谁与争。惊鹿便草丰，白鸥愿江清。不堪行作吏，万累方营营。夜虑多俗梦，晓枕无馀酲。拄颊西山语，适意千里羹。尘土走岁月，秋光浮宦情。欲语个中趣，知音耿晨星。世途古今险，方寸风涛惊。封侯有骨相，使鬼须铜腥。誓收此身去，田园事春耕。
梅花	[金朝] 蔡松年	的皪横枝爱老崔，一尊长对画图开。此生端有梅花分，閒远春风入手来。
七月还祁	[金朝] 蔡松年	洪河注天南，兵气横高穹。我从兵前来，归心疾惊鸿。官柳未摇落，莲荇香濛濛。吏舍在前村，旧年养疏慵。爰自三军去，青苔瘗人踪。夕阳叩柴门，欢迎来仆僮。浊酒古罍洗，停觞问新松。却对一床书，睡鸭孤烟中。土花晕湖玉，冰弦冷霜桐。灯火未可亲，露坐茅堂东。西山月中淡，夜茶煮松风。到床便安寝，不复知晨钟。平生幽栖心，斯言略形容。人道动有患，百态交相攻。而我触类真，冶容鄙青红。非才见临事，叩之辄空空。知难不知回，飘流剧飞蓬。暂去声利场，乐佚犹无穷。况于得行意，萧洒毕此躬。勿为才者传，从渠作夔龙。
秋日	[金朝] 蔡松年	风萤开阖度松阴，松下飘然倦客心。几点清光照凉夜，何时远寺得幽寻。
入关宿昌平	[金朝] 蔡松年	黄尘却送入关山，自斲何如二顷田。记得鸣蛬碧花句，蹉跎秋思又三年。
瑞鹧鸪	[金朝] 蔡松年	东风岁月似斜川。萧散心情愧昔贤。人向道山群玉去，眼横春水瘦梅边。但知有酒能无事，便是新年胜故年。明日相寻有佳处，野云堆外淡江天。
瑞鹧鸪	[金朝] 蔡松年	酬春当得酒如川。日典春衣也自贤。孤负风光忙有底，婆娑丘壑兴无边。书生大抵少成事，老境尚堪加数年。重作梅花上元约，醉归星斗聚壶天。
师还求归镇阳	[金朝] 蔡松年	春风卷甲有欢声，渐识天公欲讳兵。节物无情新岁换，男儿易老壮心惊。落身世网痴仍绝，挂眼山光计未成。闻道恒阳似江国，一官漫学阮东平。
晚夏驿骑再之凉陉观猎山间往来十有五日因书成诗	[金朝] 蔡松年	兜罗葱郁浮空青，晓日马头双眼明。名山不作世俗态，千里倾盖来相迎。老松阅世几千尺，玉骨冷风战天碧。应笑年年空往来，尘土劳生种陈迹。山回晚宿一川花，剪金裁碧明烟沙。寒乡绝艳自开落，欲慰寂寞无流霞。明日行营猎山麓，古树寒泉更深绿。强临水玉照鬓毛，只恐山灵怪吾俗。陂潮不尽水如天，清波白鸥自在眠。平时朝市手遮日，思把一竿呼钓船。驿骑回时山更好，过雨秋容净如扫。山英知我宦游心，为出清光慰枯槁。可怜岁月易侵寻，惭愧山川知我心。一行作吏岂得巳，归意久在西山岑。他年俗累粗能毕，云水一区供老佚。举杯西北酹山川，为道此言吾不食。
西京道中	[金朝] 蔡松年	来时绿水稻如针，归日青梢没鹤深。莫忘共山买田约，藕花相间柳阴阴。
閒居漫兴	[金朝] 蔡松年	归田不早计，岁月易云徂。但要追莲社，何须赐镜湖。簿书欺俗吏，绳墨守愚儒。安得如嵇阮，相从兴不孤。
小饮邢嵓夫家因次其韵	[金朝] 蔡松年	东风初度野梅黄，醉我东山云雾窗。只今相逢暮春月，夜床风雨翻寒江。人生离合几春事，霜雪行㑴青鬓双。大梁一官且归去，酒肠云梦吞千缸。
雪晴呈玉堂诸公	[金朝] 蔡松年	雪晴松顶玉斓斑，晓眼清于化鹤山。欲立冻云搜杰句，却思仙客退清班。氍毹帐底沉香火，薝卜花中碧雾鬟。唤取广寒脩月手，月波千丈捲春还。
银州道中	[金朝] 蔡松年	小渡霜螯贱于土，重嵓野菊大如钱。此时最忆涪翁语，无酒令人意缺然。
忆旧	[金朝] 曹用之	花鸟巡檐唤晓晴，唤来和气满春城。春风二十年前客，煮酒青梅也后生。
杜鹃	[金朝] 晁会	杜宇啼声枕上来，一声哀似一声哀。千哀万怨无今古，唤得行人若个回。
过骊山	[金朝] 陈规	丰镐无由问故基，三章只见黍离诗。而今多少华清石，都与行人刻艳辞。
送雷御史希颜罢官南归	[金朝] 陈规	五事前陈志拂劘，屹如砥柱阅颓波。一麾共惜延年去，三黜何伤柳季和。连蹇仕途如我老，激昂衰俗在君多。扁舟南去知难恋，万顷烟波一钓蓑。
出城	[金朝] 程自修	束带供人事，扶藜强病身。诛求非上意，盗贼本良民。湿翠山藏雨，轻黄柳带春。小儿随白首，行坐各沾巾。
独坐	[金朝] 程自修	终南在吾目，秋色远接应。谁招天外翠，来作窗中靓。娟娟初画眉，盈盈独临镜。云去物象空，月出心源莹。我欲往从之，有客誇捷径。洗耳复洗耳，松风入清听。
归龙门	[金朝] 程自修	来往空书劄，行藏但布衣。直为知已用，可惜转头非。岁月百忧集，江山一笑归。祢生狂到死，君子要知几。
送元吉归河东	[金朝] 程自修	独怜风格困尘埃，敢料天涯共酒杯。花鸟偏于前辈好，江山更有后人哀。颜回盗蹠终归命，诸葛曹丕岂论才。正自别离愁未透，更教柳色带青来。
岁云莫矣	[金朝] 程自修	岁云莫矣百工休，独持千古供索游。丈夫礌落如天日，促促胡为升斗谋。望尘下拜乃东市，山中茹芝可白头。呜呼此道弃如土，眼中历历圣贤蠹。乡里小儿纥那歌，前辈先生八风舞。欲挽东流无万牛，抱膝长吟听更雨。
痛哭	[金朝] 程自修	日射石虬鳞甲开，草色又换青春回。精灵聚散岂拘束，山鬼叫呼松柏哀。当时沸天箫鼓动，今日悲风陵上来。忽忽古今成传舍，人生有情泪盈把。乾坤误落腐儒手，只遣空言当汗马。西晋风流绝可人，怅望千秋共潇洒。
和裕之二首 其二	[金朝] 崔遵	不幸还能作幸民，十年同醉颍川春。酒船载我虽堪老，仕路有时或为贫。少室山人三日恶，夷门纸价一番新。益知哀乐终年事，未唱骊驹鼻已辛。
和裕之二首 其一	[金朝] 崔遵	行李西来便得君，相从回首七经春。君方备悉原思病，我亦私怜仲父贫。底事却成今日别，枯肠难著此愁新。鸢肩火色真将验，马虎何劳更问辛。
送裕之官邓下兼简仲泽	[金朝] 崔遵	青灯别酒夜沉沉，力负相思自不任。閒里更谁留我醉，兴来无复伴君吟。一枝仙桂知难拟，千顷黄陂未厌深。为向荆州王粲道，安排佳境约相寻。
白庄道中	[金朝] 党怀英	暖风迟日弄春晴，浑似龙眠画里行。沙路半随堤尾曲，几家桃李鹁鸪鸣。
蝉	[金朝] 党怀英	槁壤阴潜罢转丸，飘飘便作饮风仙。幽丛何处拳枯蜕，别树还来续断弦。小院日长清梦觉，空庭人静绿阴圆。无情物化谁能料，触拨羁怀一慨然。
次文孺韵	[金朝] 党怀英	病眼花生纸，羁怀棘绕墙。挑灯檐溜急，到枕漏声长。响彻鸡埘曙，寒迎雁背霜。凄凉三径菊，无梦到壶觞。
吊石曼卿	[金朝] 党怀英	城头山色翠玲珑，尚忆清狂四饮翁。铁马冰车断遗响，桃花石室自春风。平生诗价千钧重，身后仙游一梦空。想见蓬莱水清浅，芙容城阙五云中。
端午日照道中	[金朝] 党怀英	几年客舍逢端午，今日东行复海隅。三岁已无平老艾，一杯聊作辟愁符。
奉使行高邮道中二首 其二	[金朝] 党怀英	细雪吹仍急，凝云冻未开。牵閒时掠水，帆饱不依桅。岸引枮蒲去，天将远树来。行舟避龙节，处处隐渔隈。
孤雁集句	[金朝] 党怀英	万里衔芦至，寒空半有无。踪分沙岸静，声入塞垣孤。影早冲关月，飞高望海隅。不知天外侣，何处下平芜。
过棠梨沟	[金朝] 党怀英	地僻人烟少，山深涧谷重。坡陁下长坂，迤逦失诸峰。问俗知怀土，听歌识相舂。几家茅屋外，田亩自衡从。
和道彦至	[金朝] 党怀英	山光凝黛水浮空，地僻偏宜叔夜慵。尚喜年登更冬暖，敢论人厄与天穷。君方有志三重浪，我巳无心万里风。拟葺小园师老圃，绿畦春溜引连筒。
和元卿郊行	[金朝] 党怀英	马駃车驱起路尘，傍山阴翳作春温。东风欲放萌芽动，已有疲牛啮烧痕。
和张德远伐松之什	[金朝] 党怀英	社栎赋散材，乃遭匠石嗤。高梧中宫徵，不能保孙枝。全伤随用否，理固不可移。堂堂十八公，端劲出天姿。蟠根借馀润，茂郁清溪湄。雨师夜失律，偶此遗神螭。烟鳞渍寒雨，雾鬣明朝曦。腾拿困愈壮，偃蹇僵不疲。未能走沆漭，聊与草木嬉。长风动头角，吟啸舒郁伊。尘埃讵能久，雷电会有时。昨宵卧溪月，老影閒横欹。天明竟不举，俯仰益怪奇。拿拳攀半崖，渴喙吞清漪。希珍价不售，复病樵柯危。材高辄尔耳，咄彼造化儿。樛枝饱霜雪，遽与蓬蒿衰。孤标挽万牛，未为廊庙知。窈窕桃李春，奈尔千岁期。枯桑岂自贾，取败以老龟。兹非爨下材，梁栋终见施。长短归自然，勿为凫鹤悲。
花品	[金朝] 党怀英	翠裙襞积破黄薇，新样丁香结玉蕤。最爱东风木芍药，淡红深紫两相宜。
黄菊集句	[金朝] 党怀英	九月欲将尽，鲜鲜金作堆。绕篱残艳密，拥鼻细香来。五色中偏贵，群花落始开。可怜陶靖节，共此一倾杯。
寄贾因叔	[金朝] 党怀英	鹑居鷇食两迷阳，四十犹贪桂子香。石汶为君抛水月，宪陵回首见冰霜。虫鱼细碎成书癖，荆棘峥嵘失醉乡。举白北轩真一梦，竹间犹记雨浪浪。
金山	[金朝] 党怀英	我从渡淮涉高邮，雪风连日吹行舟。维扬地西闯夜色，星月隐见边城楼。晴光破晓射瓜步，照耀玉宇开琼洲。冯夷收威浪妥帖，容我一到金山头。金山胜槩冠吴楚，万础蟠峙江中流。平生梦寐不到处，乃以王事从私游。钟山雨花落眼底，海门鹤崖波际浮。川开林阖望不极，但见远色明轻鸥。风烟渺漭异吾土，行役有程难久留。一杯未举帆影转，已看浙树稍旗旒。
浪溪别吴安雅	[金朝] 党怀英	浪水清且白，频年照行役。褰裳涉微波，微波去无极。悠悠溪上山，送我往复还。与君临水别，幽恨寄山间。
立春	[金朝] 党怀英	冰结东溪冻未漪，风凌枯木怒犹威。不知春力来多少，便有青蝇负暖飞。
龙池春兴	[金朝] 党怀英	三十馀年惜别心，重来独兴此登临。佳人何在暮云合，游子不归春草深。曲槛凭栏花羃羃，扁舟系岸柳阴阴。避人白鸟忽惊去，双影飞翻明翠岑。
穆陵道中二首 其二	[金朝] 党怀英	重山复峻岭，溪路宛盘盘。流水滑无声，暗泻溪石间。岸草凄以碧，鲜葩耀红丹。高云映朝日，流景青林端。我行属朱夏，欲愒不得閒。山中有佳人，风生松桂寒。
穆陵道中二首 其一	[金朝] 党怀英	沂山一何高，群峰郁孱颜。我行问遗老，云此小太山。望秩有常祀，其神号东安。草荒穆妃坟，雨剥汉武坛。神仙果何在，可想不可攀。千年等一昔，俯仰悲人寰。东望蓬莱宫，咫尺沧波间。
琼花木后土像	[金朝] 党怀英	皇娲化万象，赋受无奇偏。胡为堕爱境，亦为尤物牵。煌煌灵祠花，玉蕊冠春妍。婉如倾国姝，独立江湖边。顾惜怨夺移，含秀梁宫烟。青黄竟自寇，始信拥肿全。珍材归好事，肌理致且坚。瑑刻方寸馀，遗像规汾壖。愿言税灵驭，要复安所怜。神游妙难诘，岂以大小悬。槐根开梦国，橘实游棋仙。静想宝龛中，坐纳东南天。况有大者存，指顾超八埏。
日照道中	[金朝] 党怀英	路转清溪树蔚然，解鞍坐愒午阴圆。避人鸥鸟惊飞尽，时有游鱼弄柳绵。
上皇书扇后	[金朝] 党怀英	便面团圞字点鸦，天风吹堕委尘沙。燕泥庭草争工拙，何似当年陌上花。
世华将有登州之行作是诗以送之	[金朝] 党怀英	少陵兄弟盖三人，坡老相知只卯君。五亩有期将共隐，一尊何易便轻分。秋鸿渺渺看孤往，夜雨潇潇忍独闻。他日书来问无恙，我应深钓竹溪云。
书因叔北轩壁	[金朝] 党怀英	生涯自分老林泉，欲止还行信有缘。未许纶竿归醉手，且教烟水入吟鞭。云山聊欲追聱叟，风腋何妨借玉川。独卧北轩元不寐，竹间寒雨夜琅然。
睡觉门外月色如昼霜风过翏然成声作一绝	[金朝] 党怀英	老木经霜众窍空，月明深夜响秋风。始知天籁非人籁，吹万由来果不同。
送崔深道东归	[金朝] 党怀英	君从郁葱几时来，郁葱山色空崔嵬。白云巳自动归意，蟏蛸蛜蝛况可怀。薰风浊酒非莓苔，那知空斋响蚊雷。酒酣临风解相忆，唤取玉笛传清哀。
送高智叔归济南	[金朝] 党怀英	已作西溪约，还为汶上行。漂流知分际，会合见平生。旅枕劳归梦，家山入去程。空斋桃李月，寂莫照清明。
题马贲画鸂图	[金朝] 党怀英	双眠双浴水平溪，共看秋光卧两堤。谁信潇湘有孤雁，冷沙寒苇不成栖。
题张维中华山图	[金朝] 党怀英	苡珠散遗胄，我姓出冯翊。空闻华山名，未始见颜色。三峰擢觚棱，经眼但石刻。那知玉井莲，香落清渭北。巅崖划变转，势走关辅窄。岂无爱山人，不解傅粉墨。多才曲江裔，公暇日招揖。归装贮新图，尚带烟雾湿。明窗一传玩，恍若到乡国。我生随宦游，久作东南客。有田泰山下，绕屋皆泉石。怀恩恋官廪，老大归未得。况复秦川遥，便恐此生隔。崚嶒苍烟面，只许画中识。诗成持送君，想像三叹息。
途中	[金朝] 党怀英	平明发郊墟，独步跄躞蹀。引领发前程，日出烟未灭。林迥鸟始喧，麦短牛已啮。春阳气未壮，道左尚残雪。长风拂归袂，凛欲变冬洌。指冻僵不拳，胶凝仍欲折。而我竟何事，犯此寒正切。修途去未几，行意先已薾。安得两翼生，高飞度林樾。
潍密道中怀古	[金朝] 党怀英	十二全齐势，兴亡俯仰中。地倾潍水北，山断穆陵东。破冢馀残甓，荒蹊足转蓬。燕齐旧悬隔，不接马牛风。
西湖芙蓉	[金朝] 党怀英	林飙振危柯，野露委荒蔓。孤芳为谁妍，一笑聊自献。明妆炫朝丽，醉态羞晚困。脉脉怀春情，悄悄惊秋怨。岂无桃李媒，不嫁惜婵媛。悠哉清霜暮，共抱兰菊恨。
西湖晚菊	[金朝] 党怀英	重湖汇城曲，佳菊被水涯。高寒逼素秋，无人自芳菲。鲜飙散幽馥，晴露堕馀滋。蹊荒绿苔合，采采叹后时。古瓶贮清泚，芳樽湔尘霏。远怀渊明贤，独往谁与期。徘徊东篱月，岁晏有馀悲。
喜雨	[金朝] 党怀英	山云駃如驱，山雨沛如倾。幽人梦初醒，卧听檐溜声。雷霆怒相搏，似与阴阳争。蛟龙久何蟠，始此幽蛰惊。馀花晓犹落，竟日方破晴。明朝东皋望，照眼生意明。焦枯被沾濡，相与回春荣。忻然野桃李，新绿栖残英。渐渐麦垄翠，溜溜溪流清。蛙鸟亦解喜，飞沈互喧鸣。万物皆得时，栖迟感吾生。直应挂儒冠，便逐春农耕。
夏日道出天封寺	[金朝] 党怀英	叠涧重冈掩复开，鸟啼人寂路萦回。微凉暂逐行云过，细雨俄从远树来。世事自嗟吾老矣，山僧那识兴悠哉。婆娑十亩溪边栎，借汝清阴感不材。
晓云次子端韵	[金朝] 党怀英	滦溪经雨浪生花，晓碧翻光漾晓霞。川上风烟无定态，尽供新意与诗家。
宿宣湾	[金朝] 党怀英	清颍去无极，悠悠楚甸深。人家半临水，村径曲穿林。积雨犹行潦，荒烟易夕阴。夜凉淮浦月，寂莫照边心。
徐茂宗蜗舍	[金朝] 党怀英	万生扰扰安其安，鸴鸠不羡鹏飞抟。端知扶摇上九万，无异跳跃蓬蒿间。是身江海一漂粟，身外纷然皆外物。一廛傥可容所寓，何用渠渠作高屋。知君从道由心成，昔焉忘俗今忘形。物来弭角不知竞，触蛮血战良虚名。我梦敲门访君舍，舍小不容相对话。觉来惊见壁间蜗，俯仰人间真物化。
煦山道中三首 其二	[金朝] 党怀英	吴歌楚语海山间，织苇苫菰便自安。已作稻塍犹未种，小沟流涩水车乾。
煦山道中三首 其三	[金朝] 党怀英	海路东南万壑倾，青山孤起压重城。驿亭春半馀寒雪，墙角无人草自生。
煦山道中三首 其一	[金朝] 党怀英	二年三到水云乡，瘦马凌兢怯路长。野雪未乾春未雨，落鸢飞起暗尘黄。
煦山驿亭阻雨	[金朝] 党怀英	脱叶萧萧山木稠，连樯飘汎海蓬秋。浪回煦岛冯夷舞，云暗苍梧帝子愁。欲往未行淹仆马，乍来还去羡鸧鹙。景疏楼下无边水，暂濯尘缨可自由。
雪	[金朝] 党怀英	宝花天雨晓纷纷，佛界妆严尽白银。待腊风云初接势，犯寒糟曲若为神。园中芳草谁能赋，江上梅花独自春。半臂骑驴得佳句，九原谁唤灞陵人。
雪中四首 其二	[金朝] 党怀英	翻翻雪中鸦，飞鸣觅遗粟。雪深不可求，绕屋啄寒玉。顾我如鸱鸢，多储有馀肉。我亦生理拙，冻卧僵雪屋。日午甑无烟，饥吟搅空腹。岂不知屠沽，肥甘随取足。幸待春雪消，吾犹多杞菊。
雪中四首 其三	[金朝] 党怀英	岁晏苦风雪，旷野寒峥嵘。湿薪烧枯棘，距刺相拿撑。浓烟久伊郁，微焰方晶荧。津津膏乳涨，中有蚯蚓鸣。蓬蒿掇快炬，倏作飞灰轻。馀暖未及惬，睫泪先已盈。幸有邻家酒，时浇肌粟平。
雪中四首 其四	[金朝] 党怀英	岁晏雪盈尺，农夫倍欣然。不作祁寒怨，应知有丰年。笑我寄一室，归耕无寸田。无田吾不忧，饮啄当问天。我看多田翁，租赋常逋悬。低头负呵责，颜色惨可怜。不如拾滞穗，行歌两无牵。
雪中四首 其一	[金朝] 党怀英	诗人固多贫，深居隐茅蓬。一夕忽富贵，独卧琼瑶宫。梦破窗明虚，开门雪迷空。萧然视四壁，还与向也同。闭门撚须坐，愈觉生理穷。天公巧相幻，要我齐穷通。冲寒起沽酒，一洗芥蒂胸。
夜发蔡口	[金朝] 党怀英	落霞堕秋水，浮光照船明。孤程发晚泊，倦楫摇天星。蔼蔼野烟合，翛翛水风生。远浦浩渺漭，微波澹彭觥。畸鸟有时起，幽虫亦宵征。怀役叹独迈，感物伤旅情。夜久月窥席，忼慨心未平。
应制粉红双头牡丹二首 其二	[金朝] 党怀英	春意应嫌芍药迟，一枝分秀伴双蕤。并肩翠袖初酣酒，对镜红妆欲斗奇。上苑风烟工献巧，中天雨露本无私。更看散作人间瑞，万里黄云麦两岐。
应制粉红双头牡丹二首 其一	[金朝] 党怀英	卿云分瑞两嫣然，镜里妆成谷雨天。晓日倚阑閒妒艳，春风拾翠两骈肩。水南水北何曾见，桃叶桃根本自仙。梦想沈香亭北槛，略修花谱记芳妍。
渔村诗话图	[金朝] 党怀英	江村清境皆画本，画里更传诗语工。渔父自醒还自醉，不知身在画图中。
赵飞燕写真	[金朝] 党怀英	昭阳宫里千蛾眉，中有一人轻欲飞。娣妹夤缘特新宠，六宫铅粉无光辉。春回太液花如绣，花底轻风扶翠袖。君恩不许作飞仙，襞积宫裙留浅皱。君王贪宴温柔乡，木门不省摇仓琅。避风台成略今古，空使遗妒惊霓裳。当年倾城复倾国，谁写馀妍入丹碧。背灯拥髻一潸然，不应尚有樊通德。
送花	[金朝] 刁白	纵横诗酒少年曾，老矣追欢谢不能。种出好花无用处，东邻乞与坐禅僧。
渭水	[金朝] 刁白	渭水秋天白，骊山晚照红。行人迷古道，老马识新丰。霜雪满归鬓，乾坤犹转蓬。愁来成独酌，醉袖障西风。
物质	[金朝] 刁白	物质方圆定，营营止自疲。鹤凫伤断续，鹏鴳失高卑。巧宦多成拙，徐行未必迟。可怜筝上雁，来往听人移。
自临洮还	[金朝] 董师中	临潭仍是汉家城，积石相望十驿程。西略河源东并海，此身何地不经行。
临终诗四首 其三	[金朝] 董文甫	白发三千丈，红尘六十年。只今无见在，虚费草鞋钱。
临终诗四首 其四	[金朝] 董文甫	今古一轮月，分明印碧霄。门门蟾影到，处处桂香飘。不起眼中晕，何劳指上标。真空浑照破，归去杖头挑。
临终诗四首 其一	[金朝] 董文甫	无情丧主没钱僧，送上城南无事人。捡尽传灯无尽录，更无公案遮番新。
秋夜	[金朝] 董文甫	见即如无炉上雪，淡而有味水中盐。齐行定慧千灯焰，净识乾坤一镜奁。
审是堂	[金朝] 董文甫	按剑人人骇夜光，蜀鸡合道胜鸾凰。飞蛾可是无分别，直道油灯是太阳。
文中子续经	[金朝] 董文甫	纷纷述作史才雄，听似秋来百草虫。不是春雷轰蛰窟，蚓蛇会得化成龙。
昼眠	[金朝] 董文甫	庄周先我复天真，化蝶飞来管领春。我亦庄周周亦蝶，不知若个是真身。
尘	[金朝] 杜充	汩汩劳生为尔忙，只除不到白云乡。步回洛浦生罗袜，歌断秦楼蔌杏梁。閒扑衣襟迷远望，静穿窗隙锁斜阳。帝城别有风流在，辇路春风十里香。
马嵬道中	[金朝] 杜佺	垂柳阴阴水拍堤，春晴茅屋燕争泥。海棠正好东风恶，狼藉残红送马蹄。
跋秦得真墨	[金朝] 段成己	晴窗不用辨犀纹，墨妙秦郎已饫闻。翠饼莹如鸦背净，玉图香鄙麝脐薰。永宁赐弟今犹少，易水无良古亦云。老我愧非挥翰手，两丸投赠负伊勤。
跋三堂王自写真	[金朝] 段成己	解衣盘礴真画史，不待濡毛知可矣。葛巾草服常画我，意欲置我山岩里。虎头于今几百年，与渠谁后复谁先。翛然蜕迹乘风去，一笑相逢喜拍肩。
伯和告别北迈欲得一言以资行橐惓惓之意盖不能违也病卧中殊无好怀漫以此赠	[金朝] 段成己	听唱离歌一再行，翩翩裘马戒晨征。据鞍耿耿壮夫志，去国迟迟游子情。野店人稀休奠枕，山蹊路险莫贪程。一鞭行色西风顺，万里秋空片鹗横。
陈子正容安堂	[金朝] 段成己	陈子少英迈，逸气不可挫。典型肖乃翁，出语辄惊座。行止非所能，造物听掀簸。功名鹰在韝，岁月蚁旋磨。区区一室中，千载供史课。结庐慕渊明，志向有许大。澹墨写形似，终日相对坐。一室足我容，百念付慵惰。青山隐檐楹，流水出其左。植花数十丛，种竹千百个。事来若机张，事去如甑堕。浩然方寸閒，不受一尘污。岂无二仲贤，閒暇日相过。有酒相献酬，有诗互赓和。溪山入笑谈，珠玉霏咳唾。徜徉天地閒，一物莫非我。醉来语益真，卿去我将卧。主人正高枕，山鸟莫啼破。
乘兴杖屦山麓值梅始花裴回久之因折数枝置之几侧灯下漫浪成语简诸友一笑云 其二	[金朝] 段成己	漏泄春光人未知，轻红已透最高枝。洗妆自有天然态，尽道冰容不入时。
乘兴杖屦山麓值梅始花裴回久之因折数枝置之几侧灯下漫浪成语简诸友一笑云 其三	[金朝] 段成己	幽香不许俗人知，才是东风第一枝。误认文君新睡足，读书窗下立移时。
乘兴杖屦山麓值梅始花裴回久之因折数枝置之几侧灯下漫浪成语简诸友一笑云 其一	[金朝] 段成己	戏蝶游蜂总未知，小窗低亚两三枝。夜阑灯下横疏影，浑似西湖月上时。
次韵周景纯先生见寄之什	[金朝] 段成己	閒寻閒计适閒情，日月催人慨易倾。筑室未能依表圣，卜邻先喜得君平。惭非世用甘藏拙，谬得时称岂是诚。我与西山相信久，不须更与白鸥盟。
刁少府优善堂	[金朝] 段成己	取人戒不周，取善贵不遗。理能兼众美，何必劳营为。奈何当涂人，好以智自私。身勤事仍左，终日徒纷披。君侯本将种，磊落真男儿。延英辟宾馆，下问质所疑。优善题其颜，美意良可知。永怀正子贤，千古犹一岐。休休好善心，一出忠厚资。片善或可取，不厌蓬茅卑。人轻千里遥，愿吐胸中奇。投诚尽实理，入耳无谀辞。从容谈笑閒，万事无不宜。三年报政成，龊龊何其迟。潜令十万家，共煦晴春曦。退食自高堂，何虑复何思。
冬夜无寐书以自适	[金朝] 段成己	四壁摧颓手重泥，一枝随意即成栖。归来已化千年鹤，老去慵听半夜鸡。世事荣枯都是幻，物情长短不须齐。寸心耿耿何人会，隐几西窗月色低。
独坐有怀往昔复次前韵 其二	[金朝] 段成己	快饮休嗔急管催，昔人不饮已成灰。转头晚景无多子，屈指春风又几回。拨闷直须烦曲蘖，和羹宜且买盐梅。莫言两手浑无用，花下犹堪把酒杯。
独坐有怀往昔复次前韵 其一	[金朝] 段成己	短发刁骚不受催，坐看浮世几飞灰。流年冉冉人空老，世事悠悠首重回。天远望穷归去雁，池寒瘦损折残梅。等閒无计驱愁得，除向垆头酒一杯。
封仲坚挽词 其二	[金朝] 段成己	藏身无地古难堪，赙葬何人为脱骖。樊子未来谁主后，缇萦犹在胜生男。十年往事如春梦，千古遗经忆夜谈。一片羁魂招不得，暮天黯黯冷云昙。
封仲坚挽词 其三	[金朝] 段成己	昔尝屈指计前期，今守穷庐竟死为。多病每惭调护力，馀生谁救急难时。匠斤欲运庄周泣，邻笛遥闻向秀悲。一片嵌岩磨不磷，更堪重读孟郊诗。
封仲坚挽词 其一	[金朝] 段成己	几年为我驻行辀，一閟幽宫挽不留。望望故邱君饮恨，茕茕遗息众为忧。皇天无路申三问，隙地何人借一抔。重对平时旧游处，野烟荒草祇增愁。
古瓶梅花为总管李侯赋	[金朝] 段成己	锦帐银屏浸玉肌，风流应自有人知。夜深窗下横疏影，绝胜西湖月上时。
光得道中	[金朝] 段成己	行行不觉到斜阳，顾影频惊尔许长。返照此身还此是，莫因外景便承当。
寒食后有感而作 其二	[金朝] 段成己	薄命书生不足论，春来憔悴寄荒村。花閒也作南华梦，眼底还无北海尊。风掠平波寒剪剪，云拖残雨昼昏昏。兴来偶逐归禽返，镫火人家半掩门。
寒食后有感而作 其一	[金朝] 段成己	二月山城尚薄寒，冬衣未解叹衰残。赏心更比年时减，酒量全非旧日宽。点点花随春共老，悠悠诗与梦俱阑。此身只合山閒了，勋业何劳镜里看。
和答陈子京 其二	[金朝] 段成己	云山咫尺阻同嬉，望断音容天一涯。闻道城居最堪隐，想君为计未全痴。
和答陈子京 其一	[金朝] 段成己	扰扰浮生等聚嬉，风波千丈渺无涯。掩关一卷床头易，冷眼徒渠笑绝痴。
和答丹山梦庵张丈 其二	[金朝] 段成己	幸自无人识姓名，忍将两脚闹中行。元从有我安排了，强欲趋时作么生。案上一编聊慰眼，世閒万事不关情。此心唯有沙鸥信，来往江头自不惊。
和答丹山梦庵张丈 其一	[金朝] 段成己	抖擞征衣衣上尘，归来白发一番新。剩将酒向愁边酌，却恐人嫌醉里真。世事饱谙唯欲睡，诗情漫苦只能贫。岁寒松柏东风外，付与千林自在春。
和答木庵英粹中	[金朝] 段成己	四海疲攻战，馀生寄寂寥。花残从雨打，蓬转任风飘。有兴歌长野，无言立短桥。敝庐犹在眼，殊觉路途遥。
和李生湛然闻杜鹃有感之作	[金朝] 段成己	五更枕上梦魂清，初听催归第一声。我本无家更安往，任渠啼血不关情。
和师岩卿迁居之韵	[金朝] 段成己	君看行路古来难，木鸟其閒得少安。三窟未成那用狡，一枝粗稳不须宽。破除梦境元无国，收拾诗盟旧有坛。秋菊春兰俱可喜，等閒乘兴一凭阑。
和杨彦衡见寄之作 其二	[金朝] 段成己	西风浩浩塞尘黄，白发缘愁若个长。客梦五更惊忽断，打门县吏索租忙。
和杨彦衡见寄之作 其六	[金朝] 段成己	幽迹无心学绮黄，荒才涉世本非长。年年来往燕然道，却为山林有限忙。
和杨彦衡见寄之作 其三	[金朝] 段成己	一裘谁为制玄黄，无可奈何秋夜长。我自忍穷方未暇，不知蛮触战争忙。
和杨彦衡见寄之作 其四	[金朝] 段成己	一苇初航十里黄，故园归计渺何长。可怜兀兀青灯下，还似当年举子忙。
和杨彦衡见寄之作 其五	[金朝] 段成己	小园苏茹待秋黄，不事姜盐味自长。口腹累人良可笑，可能终岁为渠忙。
和杨彦衡见寄之作 其一	[金朝] 段成己	几年奔走趁槐黄，两脚红尘驿路长。梦破邯郸成独笑，半生回首只空忙。
红梅 其二	[金朝] 段成己	澹扫胭脂碎玉团，天生异物著江干。月边标格娇增韵，雪底精神巧耐寒。春意祇应容易见，人情还作等閒看。可怜弃置蓬蒿外，倚杖东风鼻一酸。
红梅 其一	[金朝] 段成己	谁点冰梢绛雪团，黄昏和月倚阑干。羞随桃李争春意，要伴松筠傲岁寒。冷艳只宜閒处著，浅妆难入俗人看。天心固惜和羹便，空抱枝头一点酸。
花木八咏 其八 山茶雪	[金朝] 段成己	飘飘天上谪仙人，尝作金銮侍从臣。老大风流殊未减，锦袍如旧白头新。
花木八咏 其二 杨柳烟	[金朝] 段成己	九原唤起李夫人，谁炷仙香为返魂。一捻宫腰浑瘦损，舞衣微带瑞云痕。
花木八咏 其六 芭蕉雨	[金朝] 段成己	忆别春容巳十年，回文锦就倩谁传。都将一掬伤心泪，洒向蛮溪数幅笺。
花木八咏 其七 梅花月	[金朝] 段成己	别后盟言不忍寒，旧官到底胜新官。情缘未断还相见，人复团圆镜复完。
花木八咏 其三 荷叶露	[金朝] 段成己	泉客将归返故渊，西风渺渺碧波寒。主人情厚无他赠，一把真珠泣翠盘。
花木八咏 其四 葵花日	[金朝] 段成己	恋恋天光下玉阶，明妃初出汉宫来。情知至死归无路，一点芳心誓不回。
花木八咏 其五 菊花霜	[金朝] 段成己	六宫试手学梅妆，曾见飞英点额傍。香粉嚼馀浓不散，唾花误染缕金裳。
花木八咏 其一 海棠风	[金朝] 段成己	宿酒微醒不自持，君王催唤太真妃。醉红睡起依然在，忙倩罗纨为解围。
徽宗墨竹	[金朝] 段成己	野禽背立岁寒枝，想见当年落笔时。吮墨缀辞俱丧国，九泉笑杀李家儿。
兰氏晚节轩 其二	[金朝] 段成己	都把升沈不置怀，一尊时对好山开。张公雅有江湖志，崔子本非丞贰才。为政从渠嗤拙宦，买田自已赋归来。高情想像常如在，不逐春风没草莱。
兰氏晚节轩 其一	[金朝] 段成己	几年会计屈微官，五斗才堪给酒钱。野鹤风标寒愈峭，岩松节操老方坚。石肠未省随时转，铁面何尝与世妍。回首风烟三径晚，典型当作画图传。
兰氏自然斋	[金朝] 段成己	万事荣枯一笑閒，情知使尼定谁关。编茅依石宽如斗，卧看溪云出岫还。
乐郎中萱草堂	[金朝] 段成己	共道传家以义方，长留春色在萱堂。静宜有寿何须祝，乐自无忧不待忘。华萼先辉连二妙，琏琳照映列诸郎。要看靴笏床俱满，岁月灵椿未易量。
诔双峰兴上人	[金朝] 段成己	堂堂双峰师，不受世尘污。禅坐三十年，俯仰无愧处。平生大事毕，欲留不可住。适来水中沤，水行沤复聚。适去火上烟，烟散火如故。徜徉天地閒，去来随所遇。我怀未能忘，正随分别趣。涕馀会贞心，三叹出门去。
李公子诞日赋诗为寿	[金朝] 段成己	岁晚乔松益崛强，几经风雪几经霜。鬓毛不与秋同老，名字长随菊共香。阶下芝兰相照映，人閒岐路极微茫。愿君参取东坡法，有病安心是药方。
梁国祥静乐堂	[金朝] 段成己	攘攘区中人，役心名与利。于身竟何有，乾没无少置。叔敬有耳孙，荦荦与时异。一官不肯觅，閒居养高志。筑室尘境中，中有尘外意。方其厌嚣湫，归来得小憩。床头一卷书，净洗纷华累。苟能乐其乐，宁复事吾事。见客不吝情，有酒即成醉。为问东华尘，何如北窗睡。清风吹我怀，万事觉无味。谁知方寸閒，自有清凉地。
龙门八题 其八 汾水秋风	[金朝] 段成己	一曲刘郎发棹歌，欢情未已奈悲何。只今回首空陈迹，依旧秋风卷素波。
龙门八题 其二 云中暮雨	[金朝] 段成己	古垒云藏一径微，河山依旧昔人非。贪徵往古兴亡事，不觉城头雨湿衣。
龙门八题 其六 仙掌擎月	[金朝] 段成己	月出山头未数竿，仙人掌上玉团团。瑞光冷射三千丈，绝胜碧莲峰下看。
龙门八题 其七 姑山夕照	[金朝] 段成己	日锁群峰欲下迟，茏葱一片冷胭脂。醉吟著我扁舟尾，画出坡游赤壁时。
龙门八题 其三 疏属晴岚	[金朝] 段成己	云拖残雨敛前峰，翠色寒光溢几重。应有诗人偏著眼，时施膏沐为渠容。
龙门八题 其四 双峰并秀	[金朝] 段成己	云外亭亭耸翠环，天荒地老两峰閒。若教工部尝经眼，未肯将诗誉玉山。
龙门八题 其五 神谷藏春	[金朝] 段成己	山閒草木四时新，一脉清溪不染尘。忽见渔郎惊借问，却疑侬是武陵人。
龙门八题 其一 禹门雪浪	[金朝] 段成己	峡束洪流起怒涛，乱翻晴雪与云高。徐看行处元无事，小处区区枉用劳。
吕氏用静斋	[金朝] 段成己	两崖夹嵯峨，一水中委蛇。是閒有高人，静与山林期。结茅并溪石，故迹司空遗。因人爱其山，佳处应自知。心閒境随胜，眼静山增奇。寥寥丈室中，日用夫何为。不书咄咄字，高咏休休诗。无人书一编，有兴酒数卮。便足一生了，安问蓍与龟。依依中条云，梦想紫芝眉。昨朝寄书至，谓我来何时。急营买山钱，巳觉从君迟。他年两绳床，分忍西山饥。
漫成二首 其二	[金朝] 段成己	时序惊何速，形骸强自持。整冠毛屡脱，束带孔频移。蹭蹬成空老，吟哦不救饥。百年行已久，一笑欲何之。
漫成二首 其一	[金朝] 段成己	一榻了穷冬，吾生喜易供。尽教人笑拙，最苦客妨慵。无寐閒敧枕，忘言醉倚筇。可怜猿与鹤，岁晚肯相从。
漫书 其二	[金朝] 段成己	扰扰胶胶人自忙，心閒无地不清凉。两边战阵蚍蜉闹，花底生涯胡蝶狂。幸有文书遮老眼，岂无藜藿疗饥肠。从教门外蓬蒿满，不见白丁计亦长。
漫书 其一	[金朝] 段成己	山翁只合坐山房，四壁萧然一木床。心为感时空渺渺，鬓因怀旧变苍苍。人閒日月惊何速，物外光阴本不忙。一枕北窗眠正稳，却疑身世在羲皇。
梅花十咏 其八 浴	[金朝] 段成己	洗尽铅华见玉环，肌肤冰雪照人寒。临风脉脉娇无力，轻裛香罗半未乾。
梅花十咏 其二 梦	[金朝] 段成己	神久尘缘久未忘，飘然随月到高唐。欢情未接还惊觉，云雨阳台空断肠。
梅花十咏 其九 惜	[金朝] 段成己	襟袂翛然风味酸，北人谁识蔡姬贤。可怜抛却清伊月，埋没边沙二十年。
梅花十咏 其六 嗅	[金朝] 段成己	玉骨那堪瘴雾伤，好将经卷伴南荒。坡仙鼻孔清如水，老觉朝云道气长。
梅花十咏 其七 浸	[金朝] 段成己	洛浦飘飘信有神，淩波忽睹一枝春。摩挲老眼看微步，旎旎香生罗袜尘。
梅花十咏 其三 寻	[金朝] 段成己	玉想形容霞想裾，云英自与世姬殊。几年来往蓝桥路，捣尽玄霜得见无。
梅花十咏 其四 探	[金朝] 段成己	未尝亲到谢家堂，风韵何由识谢娘。说与选花场上客，须知林下胜闺房。
梅花十咏 其五 乞	[金朝] 段成己	漏泄春光洛水傍，紫云名字袭人香。可能惠我黄昏伴，休笑分司御史狂。
梅花十咏 其一 忆	[金朝] 段成己	初谒琼浆记昔年，迎门一笑想嫣然。夜来雪暗前村路，恨满东风意不传。
木兰花 其二 前重阳几日篱下始见菊放数花嗅香挼慨然有感而作以贻山中二三子	[金朝] 段成己	不才自合收身早。一座青山成潦倒。蒙头赢得日高眠，落叶满庭慵不埽。杀人四海知多少。留住头皮贫亦好。年年种菊待花开，不道看花人渐老。
木兰花 其三 前重阳几日篱下始见菊放数花嗅香挼慨然有感而作以贻山中二三子	[金朝] 段成己	莼鲈江上秋风早。四海狂澜惊既倒。明知不是入时人，闭户十年成却埽。故人落落晨星少。红叶黄花依旧好。登临信美自然情，坐觉光风容易老。
木兰花 其四 前重阳几日篱下始见菊放数花嗅香挼慨然有感而作以贻山中二三子	[金朝] 段成己	醉中昨夜归来早。应怕苍苔嗔健倒。一尊斗健莫蹉跎，过眼光阴如电埽。破除万事心头少。酒自于人情味好。醒时还醉醉还醒，赖得此乡容此老。
木兰花 其一 前重阳几日篱下始见菊放数花嗅香挼慨然有感而作以贻山中二三子	[金朝] 段成己	人生行乐须闻早。休惜一尊花下倒。无情岁月不相饶，转首吴霜纷莫埽。佳时苦恨欢悰少。镜里衰颜难再好。试将离恨说渠侬，天若有情天亦老。
蒲州八咏 其八 玉官飞湍	[金朝] 段成己	冷云深处漾寒清，千仞悬流玉练明。车马往来山下路，何人到此濯尘缨。
蒲州八咏 其二 虞坂晓行	[金朝] 段成己	林下晨鸡第一声，陇头残月伴人行。未知局促盐车下，老骥萧萧又几鸣。
蒲州八咏 其六 栖岩叠巘	[金朝] 段成己	山色荧青不染尘，何年精舍构嶙峋。也知遍入閒人眼，为现云閒清净身。
蒲州八咏 其七 妫汭夕阳	[金朝] 段成己	妫水桥边日下迟，笼葱一片冷胭脂。山川良是风犹古，想像英皇下嫁时。
蒲州八咏 其三 舜殿薰风	[金朝] 段成己	烦暑人閒不可支，暂来陊殿独委蛇。南风一拂清如水，犹似当年解愠时。
蒲州八咏 其四 首阳晴雪	[金朝] 段成己	薇歌一曲对西山，万古清愁老翠峦。望断空岩人不见，光摇银海玉峰閒。
蒲州八咏 其五 东林夜雨	[金朝] 段成己	烟雨濛濛古梵宫，院庭深悄若无僧。林梢一点荧荧碧，知是层楼供佛灯。
蒲州八咏 其一 蒲津晚渡	[金朝] 段成己	城下行舟一箭轻，城头落日半竿明。河流汹汹风仍急，时听浮空欸乃声。
秋日牡丹为友人赋病久无佳思姑作俳语三章以应命对觞一呼卢可也 其二	[金朝] 段成己	秋雨潇潇无限思，妄凭羽客觅环儿。蓬莱日月非人世，不记梧桐落叶时。
秋日牡丹为友人赋病久无佳思姑作俳语三章以应命对觞一呼卢可也 其三	[金朝] 段成己	公子初离季隗时，丁宁私语两心知。从渠岁律春秋变，一点真心死不移。
秋日牡丹为友人赋病久无佳思姑作俳语三章以应命对觞一呼卢可也 其一	[金朝] 段成己	诉尽中情为两诗，可怜谁识汉文姬。归来已觉秋风晚，标格犹应似旧时。
容安轩	[金朝] 段成己	走遍人閒行路难，归来始觉此心安。半椽自覆人应笑，两膝足容吾已宽。阶下兰生犹可佩，篱边菊老尽供餐。微躯此外无多事，一炷清香篆曲盘。
三和 其二	[金朝] 段成己	世事纷纷巧剸裁，何如无事醉春台。胁肩一笑亦良苦，有田几时归去来。百念都随灰烬冷，一尊聊为圣贤开。从今便入农桑社，园友溪翁莫见猜。
三和 其一	[金朝] 段成己	壮志如今日撙裁，功名不复梦云台。半生回首事安在，一叶惊心秋又来。不引壶觞聊自劝，未知怀抱若为开。浮名毕竟成相误，盍作閒居鸩毒猜。
寿贾总管	[金朝] 段成己	紫髯茁颐胆满躯，胸怀落落真丈夫。古称山西出将种，我公家世皆吾儒。朝家未录勋臣后，时时射虎西山隅。一官平水今几年，乡闾坐觉疲氓苏。骥涂千里会须展，小邦未足劳驰驱。绣衣锦帽不复见，人言愬也终平吴。此时此日生鹓雏，郁葱佳气充公闾。当筵击筑声呜呜，满堂宾客联簪裾。天公催花为嘘枯，要及花下倾金壶。春风花开人不孤，年年人与春风俱。
寿李济夫	[金朝] 段成己	往来诗酒晋城閒，白首相看尚昔年。鸠卜一枝如我拙，骥思千里屈君贤。床头文史犹堪乐，眼底芝兰正可怜。但愿太平身健在，西风长醉菊花前。
寿李济夫	[金朝] 段成己	夫子何为者，昂藏不入时。眼前诸事罢，膝下两儿嬉。落落真难合，悠悠听所之。黄花一杯酒，岁喜与君持。
寿梦庵张信夫	[金朝] 段成己	一杯瓮头春，持寿丹山客。洗盏置客前，共坐林下石。酒酣语益真，道合意自适。东风吹醉眼，高兴寄空碧。人生天地閒，迅若驹过隙。胡为就羁缚，惴惴从物役。何如梦室中，一笑百忧释。弃置勿复道，旅怀陶兹夕。
寿尊兄遁庵先生	[金朝] 段成己	笔头风雨斡千钧，早岁尝充观国宾。避事就閒真得计，有才无用且藏身。虚名到底将安济，涉世而今不厌贫。白发相看老兄弟，暮年同作太平人。
书师岩卿蒲中八咏图后 其一	[金朝] 段成己	老大溪山入梦频，聊凭图画写情真。归欤不及身强健，山有英灵恐笑人。
四和 其二	[金朝] 段成己	林外炊烟细若裁，诗情引上赋诗台。萤从杨柳梢头堕，雨向梧桐叶上来。华发萧萧秋更老，衡门寂寂昼慵开。终南佳处吾将老，仕宦休为捷径猜。
四和 其一	[金朝] 段成己	尝把閒身静品裁，残生何幸脱舆台。田园依旧喜重到，松菊就荒伤独来。懒散徒教尘事废，襟怀难对俗人开。自量不肖非逋客，为报山灵且莫猜。
崧阳归隐图	[金朝] 段成己	落落出世人，视世犹糠秕。独唯爱山缘，一念未渠已。尝行崧阳道，经觏略可纪。有山皆孱颜，有水尽清泚。寒藤络古木，奇花閒芳枳。风从四山下，红绿乱纷萎。云日互蔽亏，百态呈怪诡。微泉不知处，丛荟鸣宫徵。山鸟忽惊飞，花落空岩里。静闻鸡犬声，人家应在迩。百年能几日，山閒有馀晷。孰知桃花源，不出武陵水。回首视人閒，嚣嚣足尘滓。便拟结椽茆，悤悤迫行李。一来汾沮洳，留滞绵几祀。幽怀渺难忘，澹墨寄形似。旧游一经眼，来往差可喜。此心本无著，夫岂为物使。昔从何而来，今从何而止。翛然来往閒，于是得之子。幻影竟安用，我亦聊尔耳。一笑两忘言，庭花萎阶戺。
送冯资深归西山 其二	[金朝] 段成己	萧萧华发老书生，久欲归田计未成。喜听日边消息好，故山容得子真耕。
送冯资深归西山 其三	[金朝] 段成己	几年思虑漫营营，重见西山眼倍青。胸次无尘元自好，床头况有洗心经。
送冯资深归西山 其四	[金朝] 段成己	候门稚子喜归来，暖热那无酒一杯。抖擞满身尘土尽，襟怀还对好山开。
送冯资深归西山 其五	[金朝] 段成己	别离最苦暮年时，百感中来不易支。此去故园行乐处，诗成毋吝寄相思。
送冯资深归西山 其一	[金朝] 段成己	人閒蛮触日干戈，暮四朝三都几何。此去莫忧瓶粟罄，西山雨足蕨薇多。
送贾德远北上	[金朝] 段成己	贾生历落非庸子，坐守穷庐足文史。山田硗确无百亩，日课诸郎力耘耔。瓶储颠倒得几何，晨夕安能具甘旨。抱关击柝有不择，知效一官聊尔耳。霜风栗冽岁云暮，水宿山行二千里。及亲而仕古所乐，敢以崎岖惮行李。明年花发听君还，綵戏阶庭为亲喜。
送娄郎中秀实北上	[金朝] 段成己	气压元龙百尺楼，抟空雕鹗政高秋。珥貂自属封侯相，借箸咸推决胜筹。会计不劳谈笑了，功名未肯等閒休。并州豪侠流风在，惭愧儒冠漫白头。
送山人李生湛然之燕	[金朝] 段成己	惊尘浩浩塞云寒，珍重儒冠莫浪弹。相府岂能容阮籍，馆人那解识冯驩。无书可上裘空敝，有梦难通刺欲漫。且好驻君千里驾，小斋如斗足容安。
送史生仲恭北上	[金朝] 段成己	裘马翩翩事远游，少年豪举气横秋。爱君早有四方志，为我能无一日留。击筑悲歌增感慨，倒瓶浊酒浣离愁。他时相忆劳回首，何处风沙认晋州。
送孙仲文行台之召	[金朝] 段成己	仲也何人斯，不满六尺长。言议閒英发，入耳音琅琅。胸怀湛秋水，面目严清霜。读书及城旦，寓迹凫鹥行。自公少馀暇，婉愉奉高堂。甘旨未及亲，有饭不敢尝。颜色或未怡，綵衣戏亲傍。执丧三年中，哀慕如新丧。回思顾复劳，此意何时忘。日闻辟书下，且喜还且伤。捧檄念吾亲，不觉涕泗滂。拔英外台选，列布皆圭璋。掾吏须几人，亦必求循良。世人岂无才，要以德自将。纠擿谁弗能，吾心恐无常。诗人有明诫，茹柔吐其刚。孝为百行先，子孝吾既详。苟能推此心，前路未易量。慇勤养云翼，行矣勿悤忙。
送王载之	[金朝] 段成己	鞍马丁年事远游，北州未稳复南州。胸怀落落冯驩铗，尘土翩翩季子裘。击筑悲歌增感慨，倒瓶浊酒浣离忧。一编笑我衡茅底，坐送光阴到白头。
送王子寿之平遥 其二	[金朝] 段成己	宿霭添行色，晨钟我俶装。去期何太迫，引语不成章。戏彩怜文度，扶衰赖孟光。临汾一卮酒，月断陇云长。
送王子寿之平遥 其三	[金朝] 段成己	识面时何晚，论心分已深。相期同卜筑，岂料遽分襟。别日宜加饭，因风莫吝音。家山有成约，闻健早来寻。
送王子寿之平遥 其一	[金朝] 段成己	卜筑谋南迈，回辕遽北之。有情惭见厚，无语只空悲。易忍行时泪，难堪别后思。明年雁来日，屈指数归期。
送寻正道	[金朝] 段成己	江边杨柳才堪折，陌上行人还又别。春光不解苦留人，两岸杨花飞白雪。江风摇摇吹绿波，欲别未别伤如何。愿君少住听我歌，后日重来白发多。
送张器之北上 其二	[金朝] 段成己	眯眼风沙去路迷，又携书剑过山西。片心耿耿摧尤壮，六翮翩翩养复齐。千里会看黄鹄举，一枝休叹彩鸾栖。丈夫自有乘车日，司马桥名不浪题。
送张器之北上 其一	[金朝] 段成己	匹马翩翩出汉关，春风塞草几芊绵。人怜季子貂裘敝，自誓桑生铁研穿。羊角会抟溟海上，鸿毛行遇顺风前。吾军政赖君增气，万里青云稳著鞭。
送张世杰赴京兆幕官	[金朝] 段成己	雨雪方载涂，霜风裂肤肌。丈夫四方志，游子千里期。简书岂不畏，孀亲发如丝。恩义两相夺，欲行还迟迟。世荣岂不慕，此心难遽夷。大分既有定，僶俛安得辞。伊人遇知己，第恐负所知。去去勿重陈，抟扶良自兹。苟能以义养，犹足慰亲思。
送仲坚汉臣二子过南涧归赋是诗	[金朝] 段成己	蝼蚁浮生脱怒涛，一茆容膝尽逍遥。宦情更比诗情薄，日力聊凭酒力消。心类候虫寒更切，鬓随霜叶病先凋。儿童失笑翁慵甚，送客今朝却过桥。
送总管李侯北上	[金朝] 段成己	姓名合上郭公台，落落襟怀閒世才。飞骑屡朝天上去，好音时向日边来。中心都为明时尽，东阁常因好客开。万里鹏程从此始，垂天云翼看徘徊。
苏氏承颜堂	[金朝] 段成己	登仙不羡飞双凫，宰官不乐纡金珠。行年四十著綵服，悲啼效作儿声呱。丈夫岂无四方志，倚闾望望心何如。家国无事寿觞举，慈颜得酒增和舒。客来草具对客食，杀鸡奉母其贤乎。荣华富贵固所愿，有子能尽如君谟。至诚不动古未有，悦亲自得神明扶。茁哉冬生孟林笋，圉焉日出姜泉鱼。古来孝感有如此，今人盖以古为模。尝闻古有色难戒，爱深容色何愉愉。诗成不觉涕泪俱，尔有母遗伤独无。他年谁作孝友传，请录吾语为君书。
题张郎中明皇小决图	[金朝] 段成己	天宝承平事久无，弄丸驴背恣驰驱。不期一笑宫中戏，传作人閒小决图。
题张氏雄飞亭	[金朝] 段成己	大署佳名揭栋甍，相君英气见平生。心随燕雁共千里，志效齐禽眇一鸣。昭代谁人飞鹗表，沧溟何日徙鹏程。会乘风便扶摇上，但恐垂天翼未成。
万夫长李侯西觐回作诗为贺 其二	[金朝] 段成己	坐拥貔貅十万夫，雍容帷幄看投壶。威风栗烈前无敌，胆气轮囷大满躯。铜柱直期标百粤，连城潜觉失全吴。江南公事行将毕，愿献扁舟范蠡图。
万夫长李侯西觐回作诗为贺 其一	[金朝] 段成己	帷幄雍容拥万夫，雄襟英概汉臧吴。獠儿坐失重岩阻，战士争先九折驱。去日旌旂填蜀道，归时笳鼓竟尧都。谬为门下登龙客，拟颂勤劳愧腐儒。
五和 其二	[金朝] 段成己	一位无心入圣裁，姓名不到郭公台。閒移藜杖看云度，静埽松轩待月来。未把酒杯倾懒举，试拈书册手慵开。荒才自信非邹乐，安处青山有底猜。
五和 其一	[金朝] 段成己	世事浮云不受裁，羊裘重觅子陵台。随人明月娟娟静，吹面凉风特特来。多技漫劳宁似拙，两眉深锁不如开。床头忘却糟糠酒，误作萧萧夜雨猜。
五月朏日书以自适 其二	[金朝] 段成己	身货休论两孰多，留连光景且婆娑。谷臧得失不相远，蛮触功名能几何。闷后径寻醅瓮饮，醉来慵击唾壶歌。扁舟旧有江湖趣，须著蓝衫换一蓑。
五月朏日书以自适 其一	[金朝] 段成己	陇月娟娟白板扉，溪风飒飒冷麻衣。藜床坐月人空老，铁研磨穿计己非。叔夜自难堪作吏，季鹰那解早知机。但教方寸长无事，一酌清泉亦自肥。
午芹道中	[金朝] 段成己	渺渺江风吹葛衣，爱閒长与世相违。青丝步障柳千树，碧玉屏风山四围。入眼江花如慰意，近人沙鸟信忘机。虚名到此成何事，一笑平生始觉非。
戊申四月书于史氏仲恭别墅	[金朝] 段成己	飘飘天地一癯儒，问柳寻花未要扶。老去生涯三径在，向来意气一分无。尊前乍喜红潮颊，镜里那知雪满须。睡起北窗成独笑，人閒歧路足崎岖。
萧少府挽词	[金朝] 段成己	兰杜摧芳不待秋，令人洒泪怨灵修。门前吊客多青眼，堂上孀亲半白头。共说才华为众许，岂期仁义是身雠。一杯冥寞重泉土，野老相传说故侯。
醒心亭	[金朝] 段成己	窗前流水玉泠泠，窗下高人酒半醒。唤省邯郸枕中梦，如看王湛案头经。翛然自得天游趣，恍若那知地境灵。说似功名场上客，倦游时节一来听。
薛宝臣生朝	[金朝] 段成己	晓砌初开十二蓂，一尊介寿为君倾。昔闻存义能从政，今见元钦又继兄。谢傅阶前琼树秀，老莱堂下綵衣轻。莫言小邑徒劳耳，万里青云第一程。
杨茂之志适轩 其二	[金朝] 段成己	人心自有一羲皇，说著元来更话长。诗句堕前还忘却，坐看杯影转虚廊。
杨茂之志适轩 其一	[金朝] 段成己	坐笑行吟困即眠，心游随处莫非天。是中真意何人会，隐几蓬窗正嗒然。
翌日二子见和复韵以答 其二	[金朝] 段成己	忽听城楼暮角声，飞空片月快新晴。云烟敛迹无纤滓，星斗收光不敢明。千里共看人已老，一枝难稳鹊频惊。醉吟坐到三更尽，病骨不禁秋气清。
翌日二子见和复韵以答 其三	[金朝] 段成己	香雾霏霏晚渐收，冰轮碾破一天秋。便邀东海骑鲸客，同上西家拍酒楼。不向此时拌一醉，更于何处散千愁。年年八月如今夕，永结无情汗漫游。
翌日二子见和复韵以答 其四	[金朝] 段成己	好将弦管试新声，月正圆时天正晴。光射酒杯浮潋滟，香飘桂实甚虚明。拂衣醉舞人争看，抵掌狂歌鸟暗惊。邂逅尊前成一笑，勿论谁浊与谁清。
翌日二子见和复韵以答 其一	[金朝] 段成己	短发萧萧散不收，老来何意更悲秋。常年有酒或无月，今夕乘晴好上楼。休对婵娟谈往事，祗将笑语替清愁。冷光愿照金尊里，记得开元太白游。
翌日再用前韵简二三子	[金朝] 段成己	长吟未了雨来催，雪积寒炉火渐灰。一点枝头红尚浅，半痕溪面绿初回。行担酒债还思杜，坐得诗穷大笑梅。报答风光无好语，对时虚觉费清杯。
用韵答封张二子 其三	[金朝] 段成己	草鞋不踏禁街泥，一把黄茅足稳栖。赋性可怜如野鹿，惊心未免听朝鸡。是非毕竟何时定，出处从来自不齐。坐断寒更吟未了，炉灰雪积火潜低。
用韵答封张二子 其一	[金朝] 段成己	有斤谁斲鼻端泥，借榻聊从地主栖。万事成亏均野马，半生痴黠等醯鸡。文章自笑非时样，道德空期与古齐。老懒正疑閒处著，高名无用不如低。
幽怀用梦庵张丈韵 其二	[金朝] 段成己	自叹行藏久谬悠，多君雅志在林邱。一生断向閒中了，百计何劳分外求。总把行年偿酒债，更将馀日费诗筹。胶胶扰扰人閒世，一笑尊前万事休。
幽怀用梦庵张丈韵 其三	[金朝] 段成己	百年过眼半羁旅，十日逢人九叹嗟。叔夜不堪长抱病，冯驩何苦久无家。飘零身世风头絮，淡泊人情春后花。拟把馀生钓江海，为烦严子借鱼槎。
幽怀用梦庵张丈韵 其四	[金朝] 段成己	起来乘霁看年华，便著芒鞋代鹿车。白水明边镕落日，碧天尽处散馀霞。决明点检无多实，甘菊商量有数花。满酌一杯都不计，人閒万事足安蛇。
幽怀用梦庵张丈韵 其一	[金朝] 段成己	此怀耿耿付东流，蒲柳形骸不耐秋。老去始知身世幻，病来渐觉鬓丝稠。青蝇点物驱还至，白鸟猜人挽不留。收得閒愁供晚睡，西风吹梦冷悠悠。
幽居奉借遁庵尊兄严韵呈隐之润之二英弟一粲 其二	[金朝] 段成己	浮荣过眼等浮埃，尊酒相逢一笑开。门外红尘高万丈，莫教一点鬓边来。
幽居奉借遁庵尊兄严韵呈隐之润之二英弟一粲 其三	[金朝] 段成己	小轩如斗静无埃，面向青山好处开。漫道幽人招不得，一尊今日为君来。
幽居奉借遁庵尊兄严韵呈隐之润之二英弟一粲 其一	[金朝] 段成己	解鞍借榻避风埃，净拂风轩待我开。诗句堕前还忘却，聊书岁月记曾来。
雨后漫成 其二	[金朝] 段成己	诗情牢落不堪裁，人物风流愧玉台。门外寂无肥马到，枕边剩有好山来。年华滚滚身如幻，世事胶胶眼倦开。拟把馀生寄江海，沙头鸥鹭莫惊猜。
雨后漫成 其一	[金朝] 段成己	羁思纷纷不易裁，晚凉扶病独登台。翩翩幽鸟避人去，殷殷雷声送雨来。已分此身閒里老，且将笑口酒边开。安车待聘非吾事，休作姑山隐逸猜。
元日夜与二三子小酌	[金朝] 段成己	一尊相对意如何，却恨归来白发多。万事到今从卤莽，一年好处莫蹉跎。閒收暮景供清酌，醉挽春风入浩歌。多谢东君不嫌客，也教衰朽得阳和。
再和 其二	[金朝] 段成己	瘿杓天然不用裁，日倾新酝剥莲台。几回醒酒风才过，一霎催诗雨又来。两脚只堪閒处著，寸心赢得片时开。此身有类伤弓鸟，曲木无情亦暗猜。
再和 其一	[金朝] 段成己	凉月娟娟玉半裁，晓风吹梦下瑶台。笛兼邻杵相和切，秋共羁愁一并来。到处溪山容我懒，违时颜面向谁开。少陵可笑行藏拙，独倚危楼刚自猜。
再用杯字韵 其二	[金朝] 段成己	人閒声利任渠催，烈烛何尝发死灰。世态翻云悲易变，年华如水挽难回。惊心旧曲空闻笛，点额新妆不见梅。百转枯肠思一溉，虚名方信不如杯。
再用杯字韵 其一	[金朝] 段成己	绿发潜为白发催，赏心未遂壮心灰。已拌事业因循却，又放风光寂寞回。春意等閒遗病木，晓寒特地妒芳梅。病来止酒人应笑，忍对良辰负此杯。
再用前韵	[金朝] 段成己	劳生扰扰燕分泥，常逐东风到处栖。止渴望浆那及酒，供炊无米敢言鸡。仙人堕泪空辞汉，处士为书已赞齐。陋巷自无车马到，衡门从此不嫌低。
再用渠字韵 其二	[金朝] 段成己	倚门吟啸撚冰须，笑罢山堂月满裾。活计萧条秋水冷，鬓毛衰飒暮林疏。难将朽质供时用，幸有藜羹给岁馀。自笑妄生分别相，清沟未必胜污渠。
再用渠字韵 其一	[金朝] 段成己	儿女怜翁竟挽须，侯门何事曳长裾。功名于我非所愿，风月与人良不疏。绛灌自能扶汉业，绮黄只合老商馀。耳根一洗尘嚣净，㶁㶁寒泉玉漱渠。
赠答诗社诸君	[金朝] 段成己	卖药韩康伯，能诗张志和。真钢须百鍊，明镜要重磨。眼底如君少，閒中得子多。兵连犹未解，莫厌数相过。
赠琴士任先生	[金朝] 段成己	翛然天地一癯仙，误落红尘二十年。万事戏成云过眼，一身蹭蹬雪盈颠。扶头欲写卷中趣，洗耳试听徽外弦。他日遂君林下约，月明风露净娟娟。
赠研师寄寄翁	[金朝] 段成己	有客抗尘容，不知何人斯。自云来西秦，著脚汾之麋。放浪三十年，野鹿不受羁。是身寄虚空，歘若驹隙驰。窜名书研閒，聊寄吾寄为。游戏出三昧，我岂甄陶师。心成应之手，觚椭各异宜。万家且胚浑，一一非人私。妙凝天地中，不甈亦不坯。探怀出苍璧，炯炯光陆离。摩挲湛秋水，随手生寒漪。虽凿混沌窍，太朴犹未漓。回首铜台瓦，千载垢有遗。坐令吕与张，羞受牛后嗤。便当什袭藏，奚必古见奇。待价不求售，特易诗人诗。卷馀两牛腰，得之犹恐迟。归来饭甑空，一字不救饥。咀嚼诳枯肠，似高还似痴。商财与蜡屐，优劣孰等夷。不如且置之，安事屡解颐。翁闻为一笑，此事非所知。苟可适吾欲，君诗不当辞。
赠医者	[金朝] 段成己	术以医名行以儒，为人不肯著方书。共高世外封君达，自许山中陶隐居。掉首耻为他日计，论心羞未古人如。有儿还解传家否，试问门前长者车。
斋居偶成 其二	[金朝] 段成己	湛如古井冷无波，钝若吴钩涩未磨。半纸功名蜗左角，百年身世蚁南柯。天翻地覆亲曾见，莫四朝三多几何。万事转头供一笑，向来事业尽蹉跎。
斋居偶成 其一	[金朝] 段成己	赤子谁能捋虎须，溪山好处飏轻裾。头颅久觉非侯相，颜面从教与世疏。一榻清风尘士外，半轩黄菊雪霜馀。明经自为儿孙计，敢与鸿儒论石渠。
张七贤图	[金朝] 段成己	七贤不与竹林期，人物风流各一时。妙语霏霏皆作者，高情落落更何之。山川如画灵犹在，溟渤飞尘世屡移。欲荐匪辞无处问，黄流千里夕阳迟。
张世杰经历牧牛图 其二	[金朝] 段成己	断烟荒草淡无姿，写入人牛自在时。毁瓦一欢聊尔耳，不知何者是盈亏。
张世杰经历牧牛图 其三	[金朝] 段成己	儿自嬉游牛自眠，葛洪矶畔旧因缘。三生石上精魂在，一梦回头又几年。
张世杰经历牧牛图 其一	[金朝] 段成己	绿阴深处戏童儿，牛自东西儿不知。休说儿狂无伎俩，人閒何事不儿嬉。
张提举子华报政中台赋诗为饯第荒浅良愧也	[金朝] 段成己	庙堂遣使出分巡，抚养遗黎尚旧人。今日不虚前日举，去时仍是到时贫。一心耿耿公家务，两鬓萧萧客路尘。鞭莫自君家世事，蹄涔未足到天鳞。
张信夫梦庵	[金朝] 段成己	觉时常笑梦时讹，梦觉其閒争几何。聊尔藏身大槐国，閒看明月上南柯。
张信夫梦庵	[金朝] 段成己	忆昔邯郸道上行，半生回首梦初惊。而今始觉非真实，过眼浮云万事轻。
张信夫梦庵 其三	[金朝] 段成己	一身栩栩复蘧蘧，为蝶为周我自如。寤寐人閒第游戏，此身无地不华胥。
张信夫梦庵 其四	[金朝] 段成己	世味迷人又不知，纷纷蕉鹿竟奚为。山翁正坐山堂上，笑问黄粱第几炊。
中秋之夕封生仲坚卫生行之携酒与诗见过各依韵以答 其二	[金朝] 段成己	夜凉河汉静无声，澄澈天开万里晴。蟾吐寒光呈皎洁，桂排疏影甚分明。良宵方喜故人共，醉语那知邻舍惊。一片诗魂招不得，九霄真与月俱清。
中秋之夕封生仲坚卫生行之携酒与诗见过各依韵以答 其一	[金朝] 段成己	万籁声沈暮霭收，长河泻浪洗清秋。遥天千里澹如水，明月一轮光满楼。随意倾银成胜赏，谁家横玉调新愁。可怜白首蟾宫客，羞对嫦娥说旧游。
仲坚将去平水成行之夕饮于史氏之山斋	[金朝] 段成己	得子胶胶扰扰閒，往来未熟各衰颜。百年更有几回醉，一月都无数日閒。不放肝肠中白堕，将何面目对青山。相逢且尽今朝乐，明日红尘复市寰。
周生景纯赠菊数本因拾旧事依韵答之 其二	[金朝] 段成己	万里文姬去国时，秋霜也到岁寒枝。归来满面黄尘暗，恐入西风马上诗。
周生景纯赠菊数本因拾旧事依韵答之 其一	[金朝] 段成己	陈国君臣醉宴时，可怜璧月照琼枝。蔷薇露湿仙裳重，笑殢君王索好诗。
自寿	[金朝] 段成己	霏霏晴雪点吟须，飒飒秋风恋客裾。计拙每为妻子笑，病多还觉友朋疏。行年如此事无几，破屋翛然家有馀。浊酒一杯吾自乐，人閒富贵不关渠。
总管李侯移镇京兆病久不能即门屏奉卮酒以贺为慊谨作拙恶以饯行轩	[金朝] 段成己	一札飞书下日边，龙移方伯镇长安。晋城父老心皆泣，秦地奸豪胆已寒。千里驰驱容骥展，九霄空阔看鹏抟。十年潦倒登门客，卧病无由挽去鞍。
总管陇西公归自赵城以雪途行役见命赋此以献	[金朝] 段成己	晓鞍催发五更钟，王事悤悤不易从。雪气空濛迷马首，霜威跋扈袭裘茸。谁家村落鸡频唱，到处园林鸟绝踪。却忆云山旧栖地，拥衾高卧养吾慵。
春早二首 其一	[金朝] 段继昌	鱼儿水汎鸭头绿，野马尘飞羊角风。西崦山家篱落背，杏梢初见一分红。
读纪信传	[金朝] 段继昌	鹿走中原两虎争，荥阳围解事堪惊。当时拔剑论功者，矢口何人说纪生。
梨花	[金朝] 段继昌	一林轻素媚春光，透骨浓薰百和香。消得太真吹玉笛，小庭人散月如霜。
一溪	[金朝] 段继昌	一溪流水走青蛇，春在江边渔父家。竹外寒梅看欲尽，清香移入小桃花。
翠微上人病閒	[金朝] 段克己	叹息维摩老病身，散花丈室久无人。呼儿却问文殊疾，公案而今脱地新。
丁未三月二十八日县大夫薛君宝臣过余芹溪精舍酒閒雨作时方苦旱喜而赋之	[金朝] 段克己	麦田日日起黄埃，官长忧民意不开。底是山灵多妩媚，故驱风雨过江来。
丁未新正与诗社诸公园亭宴集彦衡有诗众皆属和一时樽酒宾席之胜殆可乐也余虽老顾不可虚盛意勉为赋此	[金朝] 段克己	秋去冬来春又催，昆明信有劫馀灰。心游碧落丝千尺，梦绕琼林日几回。处世祇宜同鹿豕，和羹谁复忆盐梅。老来笔力犹强健，一首新诗酒一杯。
丁酉春雪	[金朝] 段克己	几日东风吹冻雪，麦苗乾死埋沙尘。客床敧枕睡不稳，寒气偏寻老病身。沈沈夜色涵窗白，却讶微云弄山月。开门澹荡雪满空，拂面犹疑柳花湿。二气交感天地通，千林玉立天无风。蓬莱宫阙堕人世，三日不见车马踪。
读张志和传	[金朝] 段克己	一叶轻舟一钓纶，朝廷无处觅玄真。太虚明月为知己，细雨斜风不著人。西塞贪看飞白鹭，东华忘却软红尘。还思扰扰求名者，肯信人閒有逸民。
方平道中 其二	[金朝] 段克己	病怯春衫薄，衰怜葛屦轻。平芜迷旧迹，幽鸟变新声。兴与云俱远，心同水共清。胶胶还扰扰，回首笑浮生。
方平道中 其一	[金朝] 段克己	沙软新经雨，风轻不起尘。溪山随处好，花柳著行新。放浪聊终日，蹉跎又一春。行年已如此，犹复向来人。
封仲坚挽词 其三	[金朝] 段克己	卖药安垂老，看书祗自资。依依姑射恨，渺渺奉先思。谁恤萧存后，徒昌东野诗。孤魂招不得，独坐涕垂颐。
封仲坚挽词 其四	[金朝] 段克己	萧散青牛客，伊余有素期。诗成先取示，酒熟预令知。夜被尝同覆，朝筇复共支。岂期行乐地，回首总成悲。
封仲坚挽词 其五	[金朝] 段克己	谁谓如胶漆，中年永别离。崩摧五内热，契阔一生悲。对月听歌处，围炉把酒时。凄然独不见，何以慰相思。
封仲坚挽词 其一	[金朝] 段克己	但怪经过少，那知生死分。穗帷徒见像，尊酒罢论文。楄柎人为具，邱坟志共闻。世无韩吏部，为尔借卢殷。
癸卯春二月有五日卫生袭之诞日也座中生捧卮酒乞言因用景纯寿日诗韵以答盛意兼谢不敏	[金朝] 段克己	压倒诗人白与元，淋漓醉墨出佳篇。心澄寒玉泉中水，衣惹霜岩顶上烟。岁晚相依清士瘦，穷途渐觉曲生贤。黄冠野服从人笑，自断此生休问天。
汉阴抱瓮图	[金朝] 段克己	凿井为畦并汉皋，区区抱瓮不辞劳。古人伎俩今人笑，举世师师尚桔槔。
和家弟诚之诗社燕之作 其三	[金朝] 段克己	人皆笑我我忘机，我爱青山直得归。肯学班超谋肉食，更怜京兆泣牛衣。心非理义乌能悦，道胜纷华是故肥。独坐钩帘心语口，回头四十五年非。
和家弟诚之诗社燕之作 其一	[金朝] 段克己	胶胶世事久经谙，肯著红尘换翠岚。骐骥捕鼷非所任，干将补履岂其堪。老无成事唯多懒，少不如人何更贪。花下一杯谁伴我，清风明月便为三。
红梅用诚之弟韵 其二	[金朝] 段克己	小梅初破月团团，戏蝶游蜂未敢干。醉脸不禁经宿雨，芳心似欲诉朝寒。乍惊别后容华换，更与樽前仔细看。便好栽培近东阁，免教风味一生酸。
花木八咏 其八 山茶雪	[金朝] 段克己	娘子宫中仪体新，八姨羞把旧妆匀。画罗瑞锦难相称，故著龙香簇绛巾。
花木八咏 其二 杨柳烟	[金朝] 段克己	舞罢霓裳醉似泥，六宫谁敢斗腰肢。侍儿扶起娇无力，云母屏深午醒迟。
花木八咏 其六 芭蕉雨	[金朝] 段克己	梨园子弟去无踪，门掩蓬莱绣帐空。寂寞绿窗深夜雨，伤心不独有梧桐。
花木八咏 其三 荷叶露	[金朝] 段克己	仗下华清赐浴时，温泉香腻洗凝脂。团花翠壁琉璃滑，狼藉珠玑醉不知。
花木八咏 其四 葵花日	[金朝] 段克己	晓日穿花透翠帷，环儿软语诉分离。发肤之外皆君赐，妾自倾心君不知。
花木八咏 其一 海棠风	[金朝] 段克己	玉妃酒晕透香肌，满颊娇红睡起时。小立沈香亭子外，钗横鬓乱任风吹。
浣溪沙 寿菊轩弟	[金朝] 段克己	白发相看老弟兄。闲身无辱亦无荣。儿孙已可代躬耕。了却文章千载事，不须谈笑话功名。青山高卧待升平。
浣溪沙 寿卫生行之	[金朝] 段克己	莫说长安行路难。休歌肮脏倚门边。且将见在斗尊前。人意十分如月满，月明一夕向人圆。年年人月似今年。
浣溪沙 元夜后一日史生仲恭久客初还酒閒喜为赋此	[金朝] 段克己	马上风吹醉帽偏。一川晴雪袅吟鞭。冷云堆里指家山。慈母已占乌鹊喜，佳人望月拜婵娟。今宵人月十分圆。
寄张弟器之	[金朝] 段克己	爱酒陶彭泽，映世清节耀。乞食赋新诗，不复事边徼。士生多坎坷，异代或同调。东山不可作，敢望磻溪钓。壶觞聊自倾，登高一舒啸。但恐污世尘，永为达人笑。山堂久岑寂，宴坐度昏晓。倚壁一蒲团，幽人活计了。日高鼎茶鸣，风细炉烟袅。曳杖步庭除，看云头屡矫。安得谪仙人，神游八极表。
寄仲坚汉臣二子	[金朝] 段克己	经春日日卧空庐，门巷萧条长者车。一卷时看王湛易，数行懒寄子公书。风光少得如人意，颜面从教与世疏。闻健不来花下醉，明年花发定何如？
九日山园小宴取五柳公采菊东篱下为韵赋诗侑觞 其二	[金朝] 段克己	古来贤哲人，饿死填空谷。清杯幸不空，且醉篱边菊。
九日山园小宴取五柳公采菊东篱下为韵赋诗侑觞 其三	[金朝] 段克己	风雨山城暮，黄花自满丛。幽怀若为写，正要玉西东。
九日山园小宴取五柳公采菊东篱下为韵赋诗侑觞 其四	[金朝] 段克己	爱酒陶元亮，持杯对菊枝。醉时催客去，犹复有藩篱。
九日山园小宴取五柳公采菊东篱下为韵赋诗侑觞 其五	[金朝] 段克己	饥餐秋菊英，采采不盈把。日落四山昏，独坐衡门下。
九日山园小宴取五柳公采菊东篱下为韵赋诗侑觞 其一	[金朝] 段克己	世无李元礼，谁容孔北海。长歌归去来，篱菊无人采。
兰丈晚节轩	[金朝] 段克己	晚节谁能识此君，一官不复任浮沈。蛰龙未起三冬卧，老骥犹存万里心。陶令不来尊有酒，嵇康已逝室无琴。横溪文字光千古，旧有新诗播士林。
诔双峰兴上人	[金朝] 段克己	试圆石上再生身，啸月吟风性益真。解脱莲花祛梦幻，忽惊野马逐埃尘。双峰莫遂幽栖志，一钵谁为嫡嗣人。便恐丛林无正脉，为君一哭涕横陈。
李山人湛然始生之朝座客各赋诗为寿亦作四韵以期所未至不特称道而己庶几尽朋友相成之义云	[金朝] 段克己	脱迹豺狼外，容身鹜雁閒。虚舟元不系，倦翼自知还。饮水犹能乐，编茆足可跧。莫教方寸地，空负一生閒。
梅花十吟 其八 浸	[金朝] 段克己	玉骨浑将山麝熏，冰肌得水更精神。淩波微步东风软，羞杀当年洛浦人。
梅花十吟 其二 梦	[金朝] 段克己	天仙邀我醉瑶台，春向飞琼笑里回。为报梨花缘已断，休将云雨下山来。
梅花十吟 其九 浴	[金朝] 段克己	脉脉晴天翠幕张，玉环月底按霓裳。却嫌尘污香罗袜，故著温泉为洗妆。
梅花十吟 其六 折	[金朝] 段克己	白玉堂深夜色寒，玉儿和月倚蓬山。高情不似章台柳，也许馀人取次攀。
梅花十吟 其五 乞	[金朝] 段克己	寄语诗人林隐君，水西千树要平分。玉颜绛领堪娱老，御史何劳觅紫云。
梅花十吟 其一 忆	[金朝] 段克己	姑射仙人冰雪肤，昔年伴我向西湖。别来几度春风换，标格而今似旧无。
明日李生湛然见和仍韵答之 其二	[金朝] 段克己	日烘窗户袅轻埃，醉眼朦胧尚倦开。不是故人留顾盼，衡门未省有人来。
明日李生湛然见和仍韵答之 其一	[金朝] 段克己	东风吹雨绝纤埃，尊酒相逢尽日开。不是官閒公事少，此中能得几回来。
暮春有感 其三	[金朝] 段克己	及时行乐不应迟，管领风光更有谁。花落花开春又去，都能消得几篇诗。
暮春有感 其一	[金朝] 段克己	忙携歌酒趁清欢，桃李多能几日看。欲识诗人愁绝处，落花时节一凭栏。
排遣	[金朝] 段克己	四海干戈战血腥，头皮留在更须名。病寻药物为閒计，闷引文书作睡程。万事转头慵挂眼，一杯到手最关情。此身定向山閒老，我与山英有旧盟。
楸花	[金朝] 段克己	楸树馨香见未曾，墙西碧盖耸孤棱。会须雨洗尘埃尽，看吐高花一万层。
寿寇兴祖	[金朝] 段克己	飘飘关辅客，逸气薄云霄。承学有源委，持论生风飙。束发侍玉阶，香名满天朝。射策不一中，雄文深自韬。嘉遁思居洛，歌诗祇和陶。生涯足文史，踪迹混渔樵。蹭蹬三十年，壮志殊未凋。人称寇公后，遇鼎复能调。才大时不容，坐使双鬓焦。朅来汾上水，吾见秋虫号。西风下木叶，天气正泬寥。劝君一杯酒，能令百忧消。开怀且痛饮，勿令乡关遥。
寿卫生袭之	[金朝] 段克己	去年即席赋新诗，今岁迎门把酒卮。似此相逢能几度，莫教虚负百年期。
寿县大夫薛宝臣	[金朝] 段克己	薛姓婵嫣自古分，君侯苗裔粹其门。已闻佳绩多前古，更溢馀波及后昆。久屈祥鸾栖恶枳，稔推利器遇蟠根。徵书未至身閒暇，且看尊前舞袖翻。
送故人子赴燕	[金朝] 段克己	莫谓城南尺五天，此行几日到幽燕。昂霄耸壑从兹始，万里青云稳著鞭。
送李山人之燕	[金朝] 段克己	与君把臂临黄河，缺壶声里度悲歌。玉缸酒半离筵起，千里东风射马耳。孰能忍饥学夷齐，看人鼻孔吹虹蜺。莫道书生成事少，男儿盖棺事乃了。雄心虽壮未能伸，客舍萧条逢暮春。卢沟河上千株柳，满地杨花愁杀人。
送双白渠史梁君二子北上	[金朝] 段克己	连壁双飞二凤毛，眼明又复识英豪。鸾声哕哕朝天日，想有新诗夺锦袍。
同封仲坚采鹭鸶藤因而成咏录寄家弟诚之兼简李卫二生	[金朝] 段克己	有藤名鹭鸶，天生匪人育。金花閒银蕊，翠蔓自成簇。褰裳涉春溪，采采渐盈掬。药物时所须，非为事口腹。牛溲与马勃，良医犹并蓄。况此香色奇，两通鼻与目。尤善疗疮疡，先贤讲之熟。世俗不知爱，弃置在空谷。作诗与题评，使异凡草木。
微雨后偶成 其二	[金朝] 段克己	寂寂春归后，悠悠梦觉时。病添花懊恼，愁耐酒禁持。瓶贮无多粟，囊封有许诗。倚床独成笑，此意几人知。
微雨后偶成 其一	[金朝] 段克己	孤愤凭谁诉，长歌聊自怡。整衣怜瘦减，扶杖觉衰迟。小饮非愁敌，轻寒与睡宜。今朝春雨好，稚子莫啼饥。
五月二十三日夜分雨作凉风飒然木叶萧瑟绝似往年七八月感时物之变不能为怀漫浪成诗聊以自释	[金朝] 段克己	云压虚檐黯不收，雨声飞妥碧山头。帘帏清彻三更梦，枕簟凉生五月秋。入夜悲风何淅沥，先时病叶已飕飗。心非木石能无感，唤起悠悠故国愁。
戊申四月游禹门有感	[金朝] 段克己	黄河一线天上来，两山突兀屏风开。天生圣人为万世，惊涛拍岸鸣春雷。冷云直上三千丈，石颠古庙高崔巍。断碑岁月不可考，丹书剥落空莓苔。嗟乎去古盖已远，荒辞漫汗相惊猜。安居平土果谁力，愚民耳目诚可哀。一声渔笛起何处，沧洲雅兴还悠哉。
兴上人驻锡姑射之麓他日邀余所居之净乐斋勉为赋此	[金朝] 段克己	我爱兴上人，閒处先著脚。虽有买山钱，难寻一丘壑。向来栖息地，龙象久寂寞。重寻林下径，竹石苦纷薄。溪水恣交流，岩花自开落。却埽丈室中，一瓶还一钵。净乐题其颜，尘缘聊解缚。寥寥千载下，此理谁发药。我今为拈出，未免一重错。有净必有垢，无苦亦无乐。浑沌元不死，七窍刚自凿。郑重庵中人，万法本无著。独有太古心，油然满寥廓。
彦衡丧子乡社诸君皆有诗以慰其哀余忝交游之长乌能无言因赋此以赠之	[金朝] 段克己	昔年曾读乐天诗，晚岁情钟玉雪儿。今日为君重感叹，片时何意便乖离。迎门犹记牵衣笑，抚榻空怀涨乳悲。梦里不知生死隔，旧嬉游处细寻推。
杨生彦衡袖初夏三数诗过余徵和虽勉强应命格韵枯槁深惭见知 其八	[金朝] 段克己	不求纡紫与怀黄，竹杖芒鞋野兴长。信步芹溪溪上路，杨花又是一番忙。
杨生彦衡袖初夏三数诗过余徵和虽勉强应命格韵枯槁深惭见知 其二	[金朝] 段克己	刁骚短发半垂黄，深觉闲中气味长。买得溪山犹是错，往来杖屦却成忙。
杨生彦衡袖初夏三数诗过余徵和虽勉强应命格韵枯槁深惭见知 其九	[金朝] 段克己	晨兴赏玩抵昏黄，昼短其如夜苦长。秉烛醉归君莫怪，一生能得几回忙。
杨生彦衡袖初夏三数诗过余徵和虽勉强应命格韵枯槁深惭见知 其三	[金朝] 段克己	蔷薇经雨陨轻黄，芍药翻阶竹笋长。年少往来长不住，恰如蜂蝶为花忙。
杨生彦衡袖初夏三数诗过余徵和虽勉强应命格韵枯槁深惭见知 其十	[金朝] 段克己	蟾蜍讵可逐飞黄，云海茫茫去路长。世外仙方无分得，漫劳心力一生忙。
杨生彦衡袖初夏三数诗过余徵和虽勉强应命格韵枯槁深惭见知 其四	[金朝] 段克己	案上新经未入黄，风帘不动篆烟长。须知静里乾坤大，不觉飞空日月忙。
杨生彦衡袖初夏三数诗过余徵和虽勉强应命格韵枯槁深惭见知 其五	[金朝] 段克己	奏赋当年对赭黄，渔樵今日话偏长。青山绿水无穷意，信使人生空自忙。
杨生彦衡袖初夏三数诗过余徵和虽勉强应命格韵枯槁深惭见知 其一	[金朝] 段克己	枝头梅子半傅黄，门巷阴阴午景长。为语儿童休报事，乃翁方且作诗忙。
野步仍用韵示封张二子 其二	[金朝] 段克己	信步不知晚，归途那计迂。一欢閒里足，万籁静中无。藉草便成席，酌泉聊代壶。娟娟林外树，江月伴人孤。
野步仍用韵示封张二子 其一	[金朝] 段克己	散策溪头路，溪回路更迂。山随行处好，人似往年无。波静鱼千里，天晴春一壶。龙门何限景，岁晚不相孤。
余侨居龙门山十有馀年封张二子日从余游而贫又甚焉因写所怀兼简二子共成一笑	[金朝] 段克己	病久慵增剧，途穷事转迂。木兼形共槁，锥与地俱无。醉语劳挥麈，悲歌漫叩壶。鲜鲜篱下菊，笑汝益羁孤。
赠医师范子和	[金朝] 段克己	我庐姑射东，君居西山隅。相去不十里，曳杖以问途。知我远方来，尽室相煦濡。衰年况多病，药物必尔须。诊视得家法，就为医多卢。贫贱人所恶，世利人所趋。君子异于众，而独与我娱。延我升中堂，坐列皆明儒。酒肴既登俎，左右罗童奴。令行爵无算，促使开大壶。酒酣意气逸，高论到唐虞。日晏未得归，欲起时见拘。自言小邑中，何尝试士夫。久客惜人情，褊量动辄踰。仍呼儿出拜，头角异凡雏。从小好文字，未睹明月珠。长者幸有赐，终身不敢渝。既蒙主人知，所愿献良图。世人岂无才，唯德不能俱。不见盆成括，以是丧厥躯。又徵荀氏语，至察则无徒。大辩外若讷，聪明守以愚。颜子称大贤，尚云有若无。吾言傥无忽，荣名不须沽。
鹧鸪天 其三 暮春之初会饮卫生袭之家酒酣诸君请作乐府因为之赋使览者知吾辈之所乐也	[金朝] 段克己	当日元龙气最豪。而今尘土垫冠髦。纷纷路絮随风舞，泛泛轻鸥逐水漂。
枕上再赓前韵	[金朝] 段克己	几年成懒散，一榻了慵迂。诗酒心犹在，功名梦亦无。雨来催觅句，鸟去劝提壶。静里那须此，应怜客意孤。
仲冬之初家弟诚之自芹溪得红梅数枝作三诗以见意夜归枕上次韵简山中二三子 其二	[金朝] 段克己	颜色馨香几个知，丛篁深处见横枝。孤标祇得诗人爱，花样而今不入时。
仲冬之初家弟诚之自芹溪得红梅数枝作三诗以见意夜归枕上次韵简山中二三子 其三	[金朝] 段克己	梅格孤高只自知，耻随桃李斗新枝。天寒翠袖依修竹，却在橙黄橘绿时。
仲冬之初家弟诚之自芹溪得红梅数枝作三诗以见意夜归枕上次韵简山中二三子 其一	[金朝] 段克己	十月梅花春未知，竹閒璀璨出斜枝。耐寒巧作新妆面，绝胜含章檐下时。
仲坚见和复用韵以答 其二	[金朝] 段克己	赋就惭辞拙，书成共笑迂。学传三世旧，用处一分无。衰鬓频看镜，流年付挈壶。悠悠身外事，目断塞云孤。
仲坚见和复用韵以答 其四	[金朝] 段克己	一饱不易得，身谋方信迂。家徒四壁立，囊至一钱无。但喜心如水，那忧腹似壶。我穷君更甚，此德未全孤。
自讼	[金朝] 段克己	无将大车尘冥冥，无迩宵人恶易形。吏部有书惭荐李，莱公当轴谬推丁。慎交已昧书中戒，悔过聊书座右铭。自是昌阳堪引寿，不须辛苦进猪苓。
赠韶山退堂聪和尚	[金朝] 范中	郎当舞袖少年场，线索机关似郭郎。今日棚前閒袖手，却从鼓笛看人忙。
草堂春莫横披	[金朝] 冯璧	迁客倚楼家万里，五陵飞鞚酒千金。草堂澹与春山对，幽鸟一声春巳深。
东坡海南烹茶图	[金朝] 冯璧	讲筵分赐密云龙，春梦分明觉亦空。地恶九钻黎洞火，天游两腋玉川风。
和希颜	[金朝] 冯璧	虎守天门未易通，庾尘无扇障西风。主人何负盗憎主，公论不明私害公。老伏固非千里骥，冥飞似是五噫鸿。纷纷往事渠知几，都付崧巅一笑中。
河山形胜图	[金朝] 冯璧	书剑丁年记昔游，中条之麓过蒲州。地形西控三秦远，河势南吞二华秋。晋魏兵争一春梦，汉唐坛祀几荒丘。披图吊古令人慨，不必重登鹳雀楼。
雒帅觅兰作诗以寄	[金朝] 冯璧	云插高牙画戟森，春移宝槛燕堂深。水南红药初退舍，嵩麓紫兰今嗣音。茧足赪肩坐香累，高梁华栋岂渠心。使君有问花应语，玉树诚佳非故林。
明皇击梧桐图	[金朝] 冯璧	三郎耳谱趁花奴，风调才情信有馀。天宝错来非一拍，霓裳中节亦区区。
送国医仪师颜企贤得请归关中次朝贤韵	[金朝] 冯璧	心平穷富恐欺天，面有阴功盖有年。归去青山仁者乐，秘来丹诀老而传。尚医冗食渠百辈，公论共推君十全。技道精微仍远引，就非轻举亦几仙。
送人出使	[金朝] 冯璧	阳春有脚苏疲瘵，水镜无心照洁污。九道澄清天意切，人才一一似君无。
同希颜怪松	[金朝] 冯璧	崧高地气灵，花木竞妍秀。玉峰西南趾，有松独怪陋。偃蹇如蟠螭，奋迅如攫兽。叶劲须髯张，皮古鳞甲皱。菌蠢藤瘿怒，支离筇节瘦。月上虬影摇，风度雨声骤。子落慰枯禅，枝樛碍飞鼬。盘根万乘器，平盖千岁寿。樵斤幸免寻，厦匠矧肯构。龙化会有时，天旱期汝救。
同裕之再过会善有怀希颜	[金朝] 冯璧	寺元魏离宫，十日来凡两。前与髯卿偕，斋奠少林往。其时巳薄暮，诸胜不暇访。今同魏诸孙，再到风烟上。寺僧导升殿，雄深肃瞻仰。柱础门限砧，追琢成大壮。不见磨琢痕，莹滑明滉朗。摩挲三叹息，后世无此匠。晚登西南亭，碧玉对千丈。如王官天柱，如太华仙掌。留宿赞公房，秀色梦馀想。夜静耿不眠，泉溜琴筑响。惜髯今不来，联诗共清赏。
习池醉归图	[金朝] 冯璧	襄汉方屯十万兵，习池日往不曾醒。纷纷误晋皆渠辈，何独王家一宁馨。
阴晦中忽见华山	[金朝] 冯璧	吏部能开衡岳云，坡仙曾借海宫春。莲峰清晓忽自献，二公何人予何人。
雨后看并玉所控诸峰	[金朝] 冯璧	并玉如高人，壁立九千仞。一日不见之，令人生鄙吝。春深木叶敷，秀色益濡润。结茅寄僧蓝，晴碧时得趁。老宿诧孙峰，隅侍到龆龀。连延青一色，枚数须谛认。溟濛空翠间，我亦疑未信。朝来云气昏，埋没瑜匿瑾。如苍梧政愁，湘妃郁思舜。重阴俄解驳，霮濧夕晖衬。娟娟忽层出，历历分远近。云峰互吞吐，千状才一瞬。出奇如孙吴，相降如廉蔺。如众星拱辰，如侯伯入觐。接武如朋簪，承迎如价傧。负固如吴楚，争长如齐晋。怪诡如夷蛮，骈罗贡琛赆。窘蹙如擒获，系累将就衅。如应龙神灵，蛰卧时奋迅。如天驷超轶，坰牧税羁靷。如雄对改容，失箸骇疾震。如猛士无哗，攒槊俟严阵。独两峰巍然，魁杰俨崇峻。光辅岳柱天，郁为中兴镇。降生申与甫，周室偾复振。诗传配崧高，百世磨不磷。
雨后	[金朝] 冯辰	东风花外锦鸠啼，唤起西山雨一犁。绿满蔬畦人不到，桔槔閒立夕阳低。
客舍	[金朝] 冯文叔	秃襟纳褐破书囊，十五年来客异乡。生事阱中摇虎尾，穷途天上转羊肠。三朝不遇冯唐老，半夜悲歌宁戚狂。独倚牛车望辽海，西风尘土鬓苍苍。
八月十四日宿官塔下院二首 其二	[金朝] 冯延登	乔松脩竹翠交阴，凉月玲珑地布金。老懒无诗酬节物，夜凉閒听候虫吟。
八月十四日宿官塔下院二首 其一	[金朝] 冯延登	野僧引客看脩竹，拄杖入林惊暝禽。一道细泉鸣藓磴，恍如閒听颖师琴。
春雨二首 其二	[金朝] 冯延登	小雨濛濛润土膏，谷风习习不惊条。晨烟半湿低平野，春水初生没断桥。已见鹅黄匀柳麦，更看檀紫上榆椒。从今乐事知相继，栉比云平看陇苗。
春雨二首 其一	[金朝] 冯延登	山市人归暮雨飞，倚筇久立看檐霏。乍来势若悬麻密，暂止声如鼓瑟希。砌下蚁归低赤帻，帘间燕入湿乌衣。今宵客梦知安稳，厌浥新凉到枕帏。
代郡杨黻之与余同辰月日时亦然渠有诗因为次韵	[金朝] 冯延登	阴阳亹亹定何如，自信祥金先有模。曾见唐生谈跃马，岂知阮籍哭穷途。倦游笑我衰髯白，弄笔怜君醉袖乌。便欲移书与欧九，略分馀论为嘘枯。
华清故宫	[金朝] 冯延登	宠贵羊羔退曲江，华清雾阁对云窗。层峦未了霓裳舞，迁客俄惊羯鼓腔。檐际疏星疑晓镜，天边晴树认高幢。游人尚喜风流在，白石涵波皂荚双。
寄笏青柯平	[金朝] 冯延登	飞雪惊沙捲屋茅，清寒泼水透绨袍。松风度壑江声远，萝月当轩扇影高。敢对名山谈世事，不妨空腹贮离骚。且将手版牢藏起，政恐山人识马曹。
兰子野晚节轩	[金朝] 冯延登	华颠益信寸心丹，直道宁论末路难。不叹士元淹骥足，但忧仲叔累猪肝。篱根佳菊分秋色，檐外长松耐岁寒。几有琴书尊有酒，却愁儿辈觉清欢。
射虎得山字	[金朝] 冯延登	田翁太息论三害，猎骑俄惊见一斑。涎口风生雷吼怒，角弓寒劲月痕弯。柳营共许千人敌，鱼服仍馀一矢还。我欲残年赏神骏，短衣匹马梦南山。
探春得波字	[金朝] 冯延登	好雨新晴景气和，东陂冰尽水增波。茅茨影里燕双语，桃李梢头春几何。霁霭未收芳陌润，斜阳偏傍小楼多。雕鞍画毂方争道，更得留连藉绿莎。
洮石砚	[金朝] 冯延登	鹦鹉洲前抱石归，琢来犹自带清辉。芸窗尽日无人到，坐看玄云吐翠微。
藤花得春字	[金朝] 冯延登	白白红红委暗尘，苍藤次第着花新。龙蛇奋起三冬蛰，缨络分垂百尺身。见说紫云偏得意，不知翠幄巧藏春。斋厨晚甑清香满，未信侯门有八珍。
西园得西字	[金朝] 冯延登	芳径层峦百鸟啼，芝廛兰畹自成蹊。仙舟倒影涵鱼藻，画栋销香落燕泥。淑景晴薰红树暖，蕙风轻汎碧丛低。冈头醉梦俄惊觉，歌吹谁家在竹西。
宿三冢寺	[金朝] 冯延登	老柏苍苍缠老藤，招提牢落有残僧。瞑禽自入藏经阁，饥鼠时窥照佛灯。未得安心如北秀，却思觅法趁南能。濛濛雨暗门前路，更得云房一曲肱。
雪	[金朝] 冯延登	屋破寒无那，庭空雪已深。山川非旧观，松柏见贞心。冻雀争遗粒，栖鸦点莫林。携琴访溪友，清兴忆山阴。
郾城道中	[金朝] 冯延登	北风惨澹扬沙尘，郾西三日无行人。十村九村鸡犬静，高田下田狐兔驯。昨朝屏息过溪口，知有白额藏深榛。赤子弄兵更可恻，路旁僵尸衣血新。野叟伛偻行拾薪，欲语辟易如惊麇。瘦梅疏竹未慰眼，只有清泪沾衣巾。
玉楼春 宴河中瑞云亭	[金朝] 冯延登	长原迤逦孤麋卧。野色微茫河界破。草行绳屦绿云深，花触飞丸红雨妥。高亭初试煎茶火。醉玉渐哗春满座。行杯莫厌转筹频，佳节等閒飞鸟过。
元日隆安道中	[金朝] 冯延登	山冈重复三竿日，溪路萦回一席天。老境飘零情更恶，又从马上得新年。
和张浮休旧韵	[金朝] 冯子翼	嫩水笼篁碧，新霜染树红。石潭沉晓月，山雨暝秋空。灯火吟窗下，关河醉眼中。西风唤张翰，南望思何穷。
岐山南显道冷香亭	[金朝] 冯子翼	溪桥小雪晴，水村霜月冷。暗香林薄间，得偶璀璨影。殷勤南夫子，移植在人境。芝兰馥氤氲，珠壁照光炯。小屋茅草盖，幻此萧洒景。看花爇松明，醒醉漱苔井。文章聊嬉戏，辞气颇驰骋。州县不著脚，时人笑清鲠。我官西州掾，簿领不知省。频遭官长骂，势屈石在顶。门庭可张罗，陋巷车辙静。山歌听嘲哳，舞伎或瘤瘿。引睡阅文史，朝日无从永。梦到五柳庄，身居六盘岭。朅来南山下，旅思凄以耿。金罍照衰朽，玩味得俄顷。傍人怪迂疏，佳处当自领。
三月七日登龙尾山寺	[金朝] 冯子翼	古寺寻龙尾，山城送马蹄。花浓香腽肭，泉莹冷玻璃。寒食春无几，催归日欲西。春风吹病眼，烟树远凄迷。
赠张寿卿	[金朝] 冯子翼	美如冠玉张公子，知是留侯几世孙。老境流离少欢趣，天涯邂逅对清尊。貂裘聊作西州客，物化终同北海鲲。十日相从又言别，关山明月正销魂。
坐忘女	[金朝] 高德裔	结习销来性自圆，去留元不间人天。消摇自是忘形蝶，枯寂宁同委蜕蝉。无碍真空常荡荡，若存馀息尚绵绵。立亡坐脱皆游戏，定力何尝有变迁。
裴氏西园	[金朝] 高公振	簿领沉迷倦不禁，偶从名胜此幽寻。竹阴疏处见潭影，人语定时闻鸟音。陈迹谩留千古恨，欢游聊慰十年心。多情一片梁园月，送我垂鞭出上林。
雨后	[金朝] 高汝砺	时雨雨三日，田家家万金。有年天子庆，忧国老臣心。
丙寅刑部中二首 其二	[金朝] 高士谈	幽囚四十日，坐稳穴藜床。缧绁元非罪，艰难巳备尝。全家音顿阻，孤枕梦难忘。会有相逢日，牵衣话更长。
丙寅刑部中二首 其一	[金朝] 高士谈	世事邯郸枕，归心渭上舟。衅来无朕兆，意外得俘囚。忠信天堪仗，清明泽自流。藜羹犹火食，永愧绝粮丘。
春愁曲	[金朝] 高士谈	压花晓露万珠冷，金井咿哑转纤绠。宝阶寂寂苔纹深，东风摇碎湘帘影。芙蓉帐暖春眠重，窗外啼莺唤新梦。推枕起来娇翠颦，一线沈烟困金凤。游丝飞絮俱悠飏，慵倚绣床春昼长。郎马不嘶芳草暗，半筛急雨飞横塘。
春日	[金朝] 高士谈	迟日回轻暖，东风扫积阴。客愁眉上见，春意柳边寻。健犊躬耕计，归鸿去国心。醉乡如可隐，会放酒杯深。
次伯坚韵	[金朝] 高士谈	公道向来惟白发，浮生何处用黄金。东风吹散三年恨，春色惊回万里心。急景只教人貌改，沧溟不放酒杯深。异时傥及公荣酌，准拟归来卧柳阴。
次韵东坡定州立春日诗	[金朝] 高士谈	柳色看犹未，梅花折巳堪。流年空客恨，旧事与谁谈。落日窥愁绝，东风半醉酣。云深归晓雁，水暖浴春蚕。从事终无愧，空餐色有惭。家山方杳杳，官府谩覃覃。隐几心犹静，焚香鼻观参。语新怜鹊喜，声鄙恶鸱贪。旅迹何时定，归心不厌南。佳辰近烧烛，盛事忆传柑。学业虚千卷，生涯寄一庵。谁能吊双影，无月不成三。
次韵饮嵓夫家醉中作	[金朝] 高士谈	月中招得饮中仙，草露吹风洒净便。地有溪山真可乐，人如冰雪自无眠。清新李白诗能胜，勃窣张凭理最玄。功业本非吾辈事，此身聊复斗尊前。
道中	[金朝] 高士谈	鸣鸠逐妇妇欲去，燕子引雏雏不来。树底树头千点雨，山南山北一声雷。
棣棠	[金朝] 高士谈	閒庭随分占年芳，袅袅青枝淡淡香。流落孤臣那忍看，十分深似御袍黄。
二月十一日见桃花	[金朝] 高士谈	鸣鸠天色半晴阴，竹屋松窗老寸心。闭户不知春早晚，桃花红浅柳青深。
集东坡诗赠程大本	[金朝] 高士谈	十围便腹贮天真，谋道从来不计身。公业有田常乏食，陶潜无酒亦从人。异同更莫疑三语，饥饱终同寓一尘。待我南游载君去，扁舟归钓五湖春。
将赴平阳诸公祖席分韵作	[金朝] 高士谈	灞桥波似箭，南浦草如裙。此夜灯前泪，他年日暮云。醉和酲一半，悲与笑相分。莫作阳关叠，愁多不忍闻。
苦竹	[金朝] 高士谈	密叶脩茎雨后新，肯因憔悴损天真。清如南国纫兰客，瘦似西山采蕨人。
梨花	[金朝] 高士谈	中原节物正，梨花配寒食。黄昏一雨过，满地嗟狼籍。塞垣春巳深，花事犹寂寂。朝来三月半，初见一枝白。烂漫雪有香，珑松玉仍刻。芳心点深紫，嫩叶裁轻碧。懒慢不出门，双瓶贮春色。殷勤遮老眼，邂逅慰愁夕。一尊对花饮，况有风流客。酒阑思故乡，相顾空叹息。
偶题	[金朝] 高士谈	羡他田父老于农，远是庄西与舍东。不似宦游情味恶，半生常在别离中。
秋晚书怀	[金朝] 高士谈	肃肃霜秋晚，荒荒塞日斜。老松经岁叶，寒菊过时花。天阔愁孤鸟，江流悯断槎。有巢相唤急，独立羡归鸦。
秋兴	[金朝] 高士谈	鼓角边城暮，关河古塞秋。渊明方止酒，王粲亦登楼。摇荡伤残岁，栖迟忆故丘。乾坤尚倾仄，吾敢叹淹留。
睡起	[金朝] 高士谈	平生心性乐疏慵，多病追欢兴亦空。睡起不知春巳老，一帘红雨杏花风。
晚登辽海亭	[金朝] 高士谈	登临酒面洒清风，竟日凭栏兴未穷。残雪楼台山向背，夕阳城郭水西东。客情到处身如寄，别恨他时梦可通。自叹不如华表鹤，故乡常在白云中。
晓起戏集东坡句二首 其二	[金朝] 高士谈	清风终日自开帘，吏散空庭雀噪檐。午醉醒来无一事，地偏心远似陶潜。
晓起戏集东坡句二首 其一	[金朝] 高士谈	簟纹如水帐如烟，一榻清风直万钱。困卧北窗呼不起，老夫风味也堪怜。
雪	[金朝] 高士谈	蔌蔌天花落未休，寒梅疏竹共风流。江山一色三千里，酒力消时正倚楼。
杨花	[金朝] 高士谈	来时官柳万丝黄，去日飞毬满路傍。我比杨花更飘荡，杨花只是一春忙。
予所居之南下临短壑因凿壁开窗规为书室坐获山林之趣榜曰野斋且作诗约诸友同赋	[金朝] 高士谈	我本麋鹿姿，强服冠与簪。束缚二十年，梦寐游山林。朅来古晋国，官舍南城阴。凿壁取棘豁，开窗舒滞淫。山光射几席，野色供登临。怡颜盼庭柯，明目增遥岑。草木递荣落，云烟自浮沈。玩彼物色变，感此岁月侵。兀坐独无人，窥檐啭幽禽。谁知城市中，阒若郊居深。巷陋颜子乐，地偏陶令心。一室亦何有，狼藉书与琴。晴晖朝徙倚，皎月夜相寻。欲赋畔牢愁，先为梁父吟。诗成辄自和，酒熟时孤斟。结茅会有期，种竹当及今。日来官更忙，尘埃满衣襟。暮归唯惫卧，筋力殊不任。常思返丘壑，岂愿纡朱金。遥知北山处，猿鹤馀清音。
玉楼春 为伯永作	[金朝] 高士谈	少年人物江山秀。流落天涯今白首。形容憔悴不如初，文彩风流仍似旧。百花元是仙家酒。千岁灵根能益寿。都将万事付天公，且伴老人开笑口。
早起	[金朝] 高士谈	晓起先乌鹊，愁多竟不眠。风霜严塞草，星月淡秋天。落叶亲携帚，垂瓶自汲泉。禁门朝万马，魂断忆当年。
志隐轩	[金朝] 高士谈	家居潇洒似江村，花草侵阶水映门。元亮结庐山挂眼，孔融好客酒盈尊。肯教轩冕移心志，未厌林泉入梦魂。我亦平生倦游客，一廛无处问东屯。
道出平州寒食忆家	[金朝] 高廷玉	柳色方浓别玉京，程程又值石龟城。山重水复人千里，月苦风酸雁一声。上国春风桃叶渡，东阳寒食杏花饧。楚魂蜀魄偏相妒，两地悠悠寄此情。
飞山怨	[金朝] 高廷玉	汉家自有飞将军，军中骇叹箭有神。一朝乃与狱吏对，惜无千金书牍背。手把属镂口衔须，号天者三我何辜。伊吾壮志长已矣，不得提携玉龙死。可怜休唱白浮鸠，至今秦人悲杜邮。
柳絮	[金朝] 高廷玉	断送春归去，纷飞不暂停。和风三径雪，微雨一池萍。蝶惹依芳草，蜂沾过小庭。静宜投隙地，狂欲搅青冥。得得穿朱户，时时扑翠屏。黄莺枝上语，似与诉飘零。
寄李天英	[金朝] 高宪	稻秸苍苍陂巳枯，西风剪剪弄楸梧。蒹葭水落鱼梁迥，蟋蟀声高山驿孤。社瓮新成元亮酒，并刀细落季鹰鲈。作诗远寄霜前雁，人在海东天一隅。
题新山寺壁	[金朝] 高宪	列壑攒峰发兴新，落花飞絮舞馀春。虚堂坐视三千界，冠者相从五六人。涧草软宜承屐齿，溪泉清可濯缨尘。静听山鸟松风里，始悟人间乐未真。
元夕无灯	[金朝] 高宪	九陌无灯夜悄然，小红时见点春烟。多情惟有梅梢月，拍酒楼头照管弦。
长城	[金朝] 高宪	秦人一铩连鸡翼，六国萧条九州一。祖龙跋扈侈心开，牛豕生民付砧礩。诗书简册一炬空，欲与三五争相雄。阿房未了蜀山上，石梁拟驾沧溟东。生人膏血俱枯竭，更筑长城限裘褐。卧龙隐隐半天下，首出天山尾辽碣。岂知亡秦非外兵，宫中指鹿皆庸奴。骊原宿草犹未变，咸阳三月为丘墟。黄沙白草弥秋塞，惟有坡陁故基在。短衣匹马独归时，千古兴亡成一慨。
跋贾天升所藏段志宁山水	[金朝] 高永	苍壁云气涌，长松风雨寒。湍流擘山出，玉虹饮溪湾。胸中无云梦，笔底无江山。想见破墨初，布袖蛟龙蟠。壮观骇心魄，万象本自閒。寒斋静相对，远意空追攀。
马嵬	[金朝] 高有邻	事去君王不奈何，荒坟三尺马嵬坡。归来枉为香囊泣，不道生灵泪更多。
村行 其二	[金朝] 郭邦彦	豆叶芃芃麻叶光，植禾得雨又催黄。田家乐事谁真得，牧子行歌醉叟狂。
村行 其一	[金朝] 郭邦彦	芹叶芦花岸两边，钓溪石畔落孤鸢。小畦引入平流水，麻秆森森已拍肩。
读毛诗	[金朝] 郭邦彦	含气有喜怒，触物无不鸣。天机泄鸟迹，文字从此生。谁言土苇器，声合天地清。朴坏牺氏瑟，巧露娲皇笙。末流不可障，声律随合并。遍读萧氏选，不见真性情。怨刺杂讥骂，名曰离骚经。颂美献谄䛕，是谓之罘铭。诗道初不然，自是时代更。秦火烧不死，此物如有灵。至今三百萹，殷殷金石声。汉儒各名家，辩口剧分争。康成独麾戈，诸儒约连衡。祭酒最后出，千古老成精。我欲读尔雅，不辨螯蟹名。尚怜沈谢辈，满箧月露形。孔徒凡几人，入室无长卿。三子论性命，举世为讥评。白首草太玄，才得覆酱罂。不如匡鼎说，愈笑人愈听。
酒醒	[金朝] 郭邦彦	少年骄气总消磨，万事纷纭梦里过。三载自持荤食戒，一心还被性宗魔。凌烟阁上荣名好，聚窟洲边乐事多。今日酒酣都忘却，乱吟俳语作狂歌。
秋夜闻弹箜篌	[金朝] 郭邦彦	露重花香飘不远，风微梧叶落无声。倡楼何处教新曲，夜静月高弦索鸣。
送同舍张耀卿补掾中台	[金朝] 郭宣道	摩云头角看昂藏，意外升沉岂易量。取士皆知有科举，进身初不在文章。关心雁塔功名晚，试手乌台岁月忙。此去一官先有路，独怜灯火夜窗凉。
偶得	[金朝] 郭用中	参遍丛林懒出游，指端孤月照高秋。大千界里閒窥掌，不二门中暗点头。埽地烧香聊自遣，栽花种竹尽风流。庄蒙抵死谈齐物，无物齐时也合休。
义师院丛竹	[金朝] 郭长倩	南轩移植自西坛，瘦玉亭亭十数竿。得法未应输老柏，植根兼得近幽兰。虽无秾艳包春色，自许贞心老岁寒。百草千花尽零落，请君来向此中看。
寄元真同年	[金朝] 韩汝嘉	十年尘土鬓毛斑，杖屦还来踏故山。叶寄残红春尚在，云酣湿翠雨仍悭。不堪倚树追前事，更恐临溪见病颜。一日暂来千日去，何时倦鸟得真还。
临终二诗 其二	[金朝] 韩玉	天下无双士，军中有一韩。才名两相累，世道一何艰。旅次穷冬暮，囚孤永夜寒。身亡家亦破，巢覆卵宁完。矍铄鞍仍在，惊呼铗屡弹。丈夫忠义耳，无惜感歌还。
临终二诗 其一	[金朝] 韩玉	客自朝那戍，东过古郑原。衰年会凶运，奇祸发流言。白骨将为土，青蝇且在樊。仰呼天外恨，沉思地中冤。母丧半途鬼，儿孤千里䰟。此心终不灭，有路诉天阍。
送门生赴省闱	[金朝] 郝天挺	青出于蓝青愈青，小年场屋便驰声。未饶徐淑早求举，却笑陆机迟得名。嗟我再衰空眊氉，喜君初筮已峥嵘。此行占取鳌头稳，平地烟霄属后生。
次仁甫韵	[金朝] 郝俣	渺渺横烟渚，凄凄挂月村。酒非邻舍取，诗复故人论。世态乌栖屋，生涯雀在门。西山却多思，松雪动吟魂。
叠翠楼	[金朝] 郝俣	画楼西畔石州山，指点云烟识翠鬟。回首十年真一梦，淡天如水夕阳閒。
奉陪太守游南湖同鄗令赋	[金朝] 郝俣	翠幄千章荫晚空，年华心赏两无穷。云头欲落催诗雨，池面微生解愠风。经笥使君谈似绮，仙舟令尹饮如虹。娵隅自适清池乐，不信参军是郝隆。
故城道中同元东岩赋	[金朝] 郝俣	客亭南北厌飘零，尚喜扬镳过故城。桐叶不堪追往事，泥丸尤足见民情。青山阅世几兴废，白塔向人如送迎。伫立夕阳无限思，西风禾黍动秋声。
郝吉甫蜗室	[金朝] 郝俣	草草生涯付短椽，身随到处即安然。功名角上无多地，风月壶中自一天。世路久谙甘缩首，曲车才值便流涎。一生笑我林鸠拙，辛苦营巢二十年。
揽秀轩	[金朝] 郝俣	寺得新游处，轩馀旧赋诗。山川蒲子国，松柏晋侯祠。行止非人力，登临且岁时。道人应笑我，真负鹿门期。
七月十五日夜显仁寺东轩对月	[金朝] 郝俣	野迥云归尽，山高月上迟。暗萤依露草，惊鹊绕风枝。素影随波远，新凉与酒宜。中秋更有味，试为卜归期。
三月望日次边德举揽秀轩	[金朝] 郝俣	水绕千家邑，山围一席天。桑麻新雨露，桧柏老风烟。梦后馀芳草，愁时更杜鹃。亦知推不去，端用得忘年。
上巳前后数日皆大雪新晴游临漪亭上	[金朝] 郝俣	十日阴风料峭寒，试从花柳问平安。野亭寂历春将晚，山径萦纡雪未乾。足踏东流方纵酒，手遮西日悔投竿。渊明正草归来赋，莫作山中令尹看。
寺楼晴望	[金朝] 郝俣	诘曲阑干面翠微，葱笼窗户溢清晖。雨侵斜日明边过，云望山前缺处归。多病过春犹止酒，薄寒向晚却添衣。宦名不负沧波愿，羞见陂田白鸟飞。
题均福堂三首 其二	[金朝] 郝俣	为鱼为鸟知谁是，看水看山俱得意。存亡贵贱听天公，只有归休须早计。
题均福堂三首 其三	[金朝] 郝俣	归休得计即归来，林下空言只可咍。莫待山灵嫌俗驾，却将鞍马觅尘埃。
题均福堂三首 其一	[金朝] 郝俣	憧憧车马竞春游，不见溪堂五月秋。卧听云涛舂午枕，梦随鸥鸟落沙洲。
题孔氏园亭	[金朝] 郝俣	严胜诸孙贤至今，相承种德满家林。绿槐丹杏风流远，翠竹苍松岁月深。倾盖昔谁陪俊赏，过庭今复嗣徽音。此生夙有东游愿，杖屦他时或可寻。
题温容村寺壁	[金朝] 郝俣	草树醒朝雨，乌鸢快晚晴。山光自明润，野气亦凄清。茗碗閒中味，纹楸静里声。此怀能自适，未要缚簪缨。
听雪轩	[金朝] 郝俣	扶疏窗外竹，岁暮亦可爱。萧散轩中人，高节凛相对。清寒入梦境，风雨号万籁。觉来闻雪落，淅沥珠玑碎。饥肠出佳句，亹亹入三味。华堂沸丝竹，此乐付儿辈。
晚过寿宁	[金朝] 郝俣	稻垄分棋局，松门入画图。牛羊归自急，鸥鹭宿相呼。落日低青嶂，高风起暝途。归僧上烟霭，回首愧区区。
魏处士野故庄	[金朝] 郝俣	郊原冷落霜风后，桑柘萧条兵火馀。试问当时卿与相，几家犹有旧田庐。
新秋	[金朝] 郝俣	旅食京华困郁蒸，可人秋意又新晴。夜窗便觉风千里，晓镜从添雪数茎。蝉噪不离羁客耳，燕归还动故园情。软红尘外西山色，乞与閒人眼暂明。
应制状元红	[金朝] 郝俣	仙苑奇葩别晓丛，绯衣香拂御炉风。巧移倾国无双艳，应费司花第一功。天上异恩深雨露，世间凡卉漫铅红。情知不逐春归去，常在君王顾盼中。
子文致君九日用安字韵聊亦同赋	[金朝] 郝俣	旅食京华秋又残，旧游真似梦槐安。閒居浪说重阳好，尘世端知一笑难。黄菊已堪增怅恨，白衣无复慰荒寒。马头明月应相笑，依旧红尘满客鞍。
题五丈原武侯庙一首	[金朝] 郝中	筹笔无功事可哀，长星飞堕蜀山摧。三分岂是平生志，十倍宁论盖世才。坏壁丹青仍白羽，断碑文字只苍苔。夜深老木风声恶，尚想褒斜万马来。
寒食	[金朝] 侯册	交游零落叶辞柯，岁月峥嵘马注坡。燕子不来寒食过，满城风雨落红多。
学古体	[金朝] 侯册	桐风吹月乌啼井，蟾波湿露沉云影。素丝牵玉转泉华，美人睡觉燕支冷。银钩挂帘北窗晓，翠鬟临镜双鸾小。黄衫少年望不来，寂寂庭阶满春草。
醉中	[金朝] 侯册	烂醉归来驴失脚，破靴指天冠倒卓。起来白眼望青天，狂气峥嵘无处著。陶潜止酒意有在，餔糟醊醨良未害。君看谢奕对桓温，得失老兵何足怪。螟蛉蜾蠃待二豪，饮中宁有山家涛。平明径访陈惊坐，相对春风把蟹螯。
昨朝	[金朝] 侯册	昨朝已作春归辞，今日还成送客诗。客子春光俱不见，落花寂寂闭门时。
阙题	[金朝] 胡汲	休笑参军靴不袜，休嗟门客食无鱼。燕鸿来去端谁使，鹏鴳逍遥本自如。潦倒渊明三径菊，荒唐惠子五车书。古人淡里求真味，身外纷华不羡渠。
僧房	[金朝] 冀禹锡	上方楼观裌衣寒，霜后川原眼界宽。我是禅房未归客，阿师休作长官看。
赠雷御史兼及松庵冯丈	[金朝] 冀禹锡	平生疾恶如风手，力振台纲事所难。人道千钧羞射鼠，我怜众喣解漂山。明时士论知无负，晚岁交盟岂易寒。见说嵩前茹芝老，白云倚杖待君还。
赠答史院从事	[金朝] 贾益谦	见说才名自妙年，多惭政府旧妨贤。物华天宝无今古，凤阁鸾台孰后先。郑圃道尊何敢望，济南书在子当传。莫言老眼昏花满，及见风鹏上九天。
题安生僧寺	[金朝] 贾泳	重来已是五年游，忧患相仍欲白头。翻羡亭亭两奇树，不知风雨过春秋。
感事	[金朝] 景覃	兰芳切禁当门种，李苦何伤并道生。自古英雄足猜忌，莫教身外有浮名。
西子放瓢图	[金朝] 靖天民	髻鬟萧飒苧萝秋，千古香溪水自流。吴越兵争竟何得，风流输与五湖舟。
按部南阳有赠	[金朝] 康锡	鲁山佳政沾邻邑，白水欢谣见路人。县务清谈君自了，农郊夙驾我何勤。星河直上冰轮转，桃李前头玉树春。海㝢疲民望他日，草堂那得遽移文。
古意四首 其二	[金朝] 雷琯	对酒不能饮，拊剑自度曲。一唱行路难，歌与泪相续。朝为杨朱泣，莫作阮籍哭。古道尽荆棘，新蹊苦薋菉。曲行违吾心，直行伤我足。曲直无适从，昂头羡鸿鹄。
古意四首 其三	[金朝] 雷琯	绵绵兔丝草，濯濯柽树枝。结根偶相值，引蔓缠绵之。春风一披拂，柯叶含荣滋。弱质附美荫，百龄誓不违。清商忽用事，霜飙䬃已凄。岂意百尺条，同此寸草萎。委蔓失所托，憔悴徒伤悲。知君无岁寒，何用相因依。
古意四首 其四	[金朝] 雷琯	贤王悲坠屦，贤妇念遗簪。重在不忘故，微物何所钦。嗟我昔游友，云路扬徽音。讵念宿昔好，弃掷各飞沈。昔如胶投漆，今如辰与参。桃李虽成蹊，谅无松柏心。
古意四首 其一	[金朝] 雷琯	美人伤独宿，窈窕春闺深。素手卷翠被，当窗调玉琴。危弦奏苦调，清歌抗哀音。弦绝歌复咽，起作薄命吟。妾如朱槿花，含英愁晏阴。郎如青铜镜，照面不照心。不怨不照心，但惜飞光沈。且留连理枕，莫捲合欢衾。傥君回馀辉，欢盟尚可寻。
龙德宫	[金朝] 雷琯	紫箫吹断綵云归，十二楼空尽玉梯。綵仗竟无金母降，仙裾犹忆化人携。千年洛苑铜驼怨，万里坤维杜宇啼。莫倚危阑供极目，斜阳更在露盘西。
南国	[金朝] 雷琯	南国春生江水肥，乌樯风扇锦帆归。吴儿日暮棹歌发，惊起鸳鸯相背飞。
信陵馆酒间二首 其二	[金朝] 雷琯	维昔有迂叟，树桐彼高冈。殷勤为封植，遂欲栖凤皇。桐生日已长，凤来殊未央。维凤览德辉，非时讵来翔。枝干枯以死，志愿终莫偿。忆在西周初，飞下岐之阳。裴回不能去，和鸣声锵锵。文王既已没，千载徽音亡。咄尔叟何为，而欲发其光。空令枯株上，日晏啼鹙鸧。
信陵馆酒间二首 其一	[金朝] 雷琯	閒过信陵饮，有怀信陵君。君去日已远，谁怜抱关人。径携一壶酒，往酹公子坟。坟科久已平，墓木几为薪。泉扉锁长夜，千载不复晨。昔与贤俊游，今为狐兔邻。豪贵竟安在，念之心纷纭。有生会归尽，但恐后无闻。此意不可必，且醉梁园春。
食松子	[金朝] 雷思	千岩玉立尽长松，半夜珠玑落雪风。休道东游无所得，岁寒梁栋满胸中。
次裕之韵兼及景玄弟	[金朝] 雷渊	名肠相焮半成灰，战退纷华旆始回。文字喜逢修月手，津梁愧乏济川材。䓁閒有酒辄共醉，信口哦诗不置才。最忆平生刘子骏，紫芝可惜不偕来。
读孔北海传	[金朝] 雷渊	汉室风流绝建安，老瞒父子力排山。可怜鲁国真男子，也着区区七子间。
赋侯相公云溪	[金朝] 雷渊	相君襟度本汪洋，戏凿陂池便渺茫。解起晴云作霖雨，更邀明月贮清光。千重复岭藏仙境，万斛香泉酿醉乡。毕竟麟符抛不得，烟波空效五湖苍。
宫鸦	[金朝] 雷渊	万树琼芳锁汉宫，群鸦容与五云中。曙光先背朝阳日，春信频呼禁籞风。青鬓巧梳欣一色，秀眉学画斗新工。凤楼未讶啼声切，愁满长门信未通。
河山形胜图	[金朝] 雷渊	高峰巨堑与天连，中国关防表里全。北岸尘氛重回首，不如图上看风烟。
会善寺怪松	[金朝] 雷渊	物生自有常，怪特物之病。嗟嗟此老苍，怪怪生魁柄。侏儒蹙髀股，宿瘤拥腮颈。蜿蜒蛟龙戏，腾掷貙虎竞。须髯喜张磔，意气怒狂迸。匠石求栋楹，节目足讥评。刍荛急薪槱，坚悍空盼瞪。静言观倚伏，未易相吊庆。虽违时世用，顾免斤斧横。阳秋莫荣悴，岁月何究竟。盘盘曲则全，挺挺独也正。小草误埽迹，伏神还守性。傥随天中景，广宇共庥映。
济南汎舟水底见山有感而作	[金朝] 雷渊	南山已在风尘外，更恐飞埃涴碧巅。一棹晚凉波底看，浴沂面目本天然。
济南珍珠泉	[金朝] 雷渊	大地万宝藏，玄冥不敢私。抉开青玉罅，浑浑流珠玑。轻明疑夜光，洁白真摩尼。风吹忽脱串，日射俄生辉。有时如少靳，觱沸却累累。风色媚一川，老蚌初未知。君看一日间，巧历所不赀。游人随意满，不畀乾没儿。吾谓历下城，繁华富瑰奇。贪夫死专利，帝意怜其痴。故露连城珍，可玩不可几。若曰天壤间，所遇皆汝资。何必秘箧笥，自贻伊瑕疵。诗成一大笑，臆说量天机。
京叔将拜埽于陈徵言为赠老懒废学茫无所得独记其与屏山云卿襟期所在者非以为诗也	[金朝] 雷渊	梁苑池塘生绿烟，吹台草色春芊芊。故人幽扃闭长眼，气槩英英犹眼前。阳春无力苏重泉，孝子感时涕泗涟。匍匐归埽淮阳阡，徵予赠别意拳拳。我自顽顿须人镌，安能视后辄子鞭。姬情孔意星日悬，斡旋万化中持权。斯文兴丧实关天，寻常墨客技艺然。医巫星历相比肩，何用雕琢空徂年。即今海县谩腥膻，独挽洙泗可洗湔。乃公有志屏山贤，二豪在日予牵连。伤哉未售坟巳颠，老我欲种南山田。子之兄弟其周旋，事业绝胜空言传。
九日登少室绝顶同裕之分韵得萝字	[金朝] 雷渊	閒居爱重九，佳人重相过。登高酬节物，少室郁嵯峨。迤逦谢尘土，夷犹出烟萝。歘如据鳌头，万壑俯蜂窝。浩浩跨积风，瀰瀰渺长河。日车昃红轮，天宇凝苍波。指点数齐州，始觉氛埃多。我无倚天剑，有泪空滂沱。惊鳞盼奥渚，倦翼占危柯。悔不与家来，结茅老岩阿。归途眷老阮，广武意如何。
梨花得红字	[金朝] 雷渊	雪作肌肤玉作容，不将妖艳嫁东风。梅魂何物三春在，桃脸真成一笑空。雨细无情添寂莫，月明有意助丰融。相如病渴妨文赋，想像甘寒结小红。
刘御史云卿挽词二首 其二	[金朝] 雷渊	少同里闬早知音，投分交情雨旧今。乡挍联裾春诵学，上庠连榻夜论心。南山松桂愁霜殒，北地乾坤恨日侵。不得生刍躬一奠，西风吹泪满衣襟。
刘御史云卿挽词二首 其一	[金朝] 雷渊	气干参天拟万寻，圣门梁栋自堪任。豸冠岳岳锋棱峻，凫舄翩翩惠爱深。可忍佳城玉埋土，最哀慈幄血沾襟。传家赖有双珠在，不尔如何慰士林。
洛阳同裕之钦叔赋	[金朝] 雷渊	日上烟花一片红，崧邙西峙洛川东。才闻候骑传青盖，又见牵羊出绛宫。事去关河不横草，秋来陵寝但飞蓬。书生不奈兴亡恨，斗酒聊浇磈磊胸。
马上见桃花	[金朝] 雷渊	九衢鞍马苦尘腥，忽见溪桃倦意醒。未必施朱便粗俗，最怜涤露出娉婷。城东诗老图幽绝，水上仙郎记窈冥。何似玉堂留故事，卖花担上有丹青。
叔献兄归隐崧山有诗见及依韵奉寄	[金朝] 雷渊	几百千年一敬通，飘飘归袂振孤风。平生自处神明在，衰俗无从议论公。韶箾向来仪彩凤，弋矰何苦慕冥鸿。他年杖屦相寻处，三十六峰云雾中。
送李执刚致仕归洛	[金朝] 雷渊	漕计中兴属老成，引年陈请独峥嵘。果能办此公真勇，爱莫留之我怆情。尘坌恐惊黄鹄举，烟波不负白鸥盟。洛阳去去春如锦，昼日神仙看地行。
洮石砚	[金朝] 雷渊	缇囊深复有沧洲，丈石春融翠欲流。退笔成丘竟何益，乘时真欲砺吴钩。
题黄华江皋烟树二首 其二	[金朝] 雷渊	江山万里眼，一亭略约之。黄华未死在，看出画中诗。
题黄华江皋烟树二首 其一	[金朝] 雷渊	疏柳静茅亭，亭下长江路。不见亭中人，萧萧烟景莫。
雪	[金朝] 雷渊	风定云仍暖，天围四顾低。纷纷俄搅野，浩浩欲平溪。樵担归时重，渔舟望处迷。饥鸦空绕树，若个可安栖。
玉华山中同裕之分韵送钦叔得归字	[金朝] 雷渊	洗耳颍川水，疗饥西山薇。山川得佳客，草木生光辉。末路风教薄，此道日巳微。相期千载事，非君谁与归。
月下同飞伯观畦丁灌园得畦字	[金朝] 雷渊	村居邻老圃，喘汗悯夏畦。辘轳健晚凉，月轮转天蹊。剡剡金融沟，涓涓冰泮溪。黄萎渐苏息，绿润俄凄迷。生意续夜气，甘滋浃新荑。风露触处香，河汉望中低。野人无远谋，且喜丰食鲑。虽愧下帷董，稍悟养生嵇。归怀自浩然，流光挹平西。
云卿父子有宛丘之行作二诗为饯 其二	[金朝] 雷渊	汉庭议论学，倾耳待歆向。君家贤父子，千载蔚相望。读书二十年，闭户自师匠。异端绌偏杂，陈言刊猥酿。刚全百鍊馀，气出诸老上。颓风正波靡，去去作堤障。
云卿父子有宛丘之行作二诗为饯 其一	[金朝] 雷渊	阳春到上林，百卉纷白红。岸谷稍敷腴，溪光亦冲融。独有石间柏，不落鼓舞中。期君如此木，岁晚延清风。
赠陈司谏正叔	[金朝] 雷渊	洗兵有志挽天河，补衮刚留谏诤坡。赋出石肠还婉丽，政成铁面却中和。寒侵桃李凄无色，雪压池塘惨不波。急手尊前谋一醉，六街尘土涴人多。
赠答麻信之	[金朝] 雷渊	五老英灵未陆沉，一枝高秀出词林。圭璋自是清朝器，律吕偏谐治世音。此去文章足知巳，后来功用只斋心。济时相约元刘了，索我云山深复深。
	[金朝] 雷渊	千古崩崖一罅开，强将神怪附郊禖。无情顽石犹胎谤，贝锦从为巷伯哀。
赤壁风月笛图	[金朝] 李纯甫	钲鼓掀天旗脚红，老狐胆落武昌东。书生那得麾白羽，谁识潭潭盖世雄。裕陵果用轼为将，黄河倒捲湔西戎。却教载酒月明中，船尾呜呜一笛风。九原唤起周公瑾，笑煞儋州秃鬓翁。
哭黄华	[金朝] 李纯甫	士价五羊皮，人生黍一炊。盖棺那可忍，挂剑不胜悲。向上谁曾到，而今渠得知。侍臣伤立本，老姥怒羲之。作病无如酒，穷愁正坐诗。中郎犹有女，少傅竟无儿。散落真行帖，飘零骚雅辞。儒林顿憔悴，未敢哭吾私。
老苏	[金朝] 李纯甫	宋季人忧大瓠穿，敢留金币不输边。权书更信苏家策，剩费青苗几倍钱。
马图同裕之赋	[金朝] 李纯甫	天马飞来不苦难，云屯万骑开元间。太平有象韩生笔，曾见真龙如此閒。
猫饮酒	[金朝] 李纯甫	枯肠痛饮如犀首，奇骨当封似虎头。尝笑庙谋空食肉，何如天隐且糟丘。书生幸免翻盆恼，老婢仍无触鼎忧。只向北门长卧护，也应消得醉乡侯。
偶得	[金朝] 李纯甫	包裹青衫已十年，聪明更觉不如前。簿书丛里先抽手，鼓笛场中少息肩。瓶底剩储元亮粟，叉头高挂老坡钱。会须著我屏山下，了却平生不问天。
瓢庵	[金朝] 李纯甫	书生只合饱黄齑，大嚼屠门计似痴。壁上七弦元自雅，囊中五字更须奇。横陈已觉如嚼蜡，皆醉何妨独啜醨。此味欲谈舌本强，如人饮水只渠知。
孙卿子	[金朝] 李纯甫	诸儒谈性尽归情，谁信黄河彻底清。未到昆崙源上见，且休容易小荀卿。
魏徵	[金朝] 李纯甫	健儿摇足据山东，李氏家居太半空。贞观力排封建议，魏徵元只是田公。
谢安石	[金朝] 李纯甫	阿坚休道不英雄，儿辈俄成盖世功。屐齿折时渠自省，至今人解笑桓冲。
杂诗六首 其六	[金朝] 李纯甫	道义富无敌，诗书贵不赀。浮生几两屐，狂乐一絇丝。豪侠非吾友，臞儒即我师。谁知茅屋底，元自有男儿。
杂诗六首 其三	[金朝] 李纯甫	丹凤翔金鼎，苍龙戏玉池。心源澄似水，鼻息细於丝。枕上山川好，壶中日月迟。神仙学道者，那许小儿知。
杂诗六首 其四	[金朝] 李纯甫	空译流沙语，难参少室禅。泥牛耕海底，玉犬吠云边。仰峤圆茶梦，曹山放酒颠。书生眼如月，休被衲僧穿。
杂诗六首 其五	[金朝] 李纯甫	狡兔留三窟，猕猴戏六窗。情田锄宿草，心月印澄江。酒戒何曾破，诗魔先已降。雄蜂雌蛱蝶，正自不成双。
杂诗六首 其一	[金朝] 李纯甫	颠倒三生梦，飞沈万劫心。乾坤头至踵，混沌古犹今。黑白无真色，宫商岂至音。维摩懒开口，枝上一蝉吟。
子端山水同裕之赋	[金朝] 李纯甫	辽鹤归来万事空，人间无地著诗翁。只留海岳楼中景，长在经营惨淡中。
太白扇头	[金朝] 李端甫	岩冰涧雪谪仙才，碧海骑鲸望不回。今日霜纨见遗像，飘然疑自月中来。
留别	[金朝] 李芳	禄食愧踰量，智困念归愚。符竹恒为累，幸及引年初。驱马国西门，初服返田庐。金闺富才彦，绝足駃高衢。眷我谢朝迹，冠盖宠归途。归途岂不荣，顾瞻亦踟蹰。煌煌丹山凤，览德萃清都。行人得栖止，老鹤青天孤。石楼俯清伊，旁有野人居。傥逢经过便，山水足相娱。
避乱陈仓南山回望三秦追怀淮阴侯信漫赋长句	[金朝] 李汾	凭高四顾战尘昏，鹑野山川自吐吞。渭水波涛喧陇阪，散关形势轧兴元。旌旗日落黄云戍，弓剑霜寒白草原。一饭悠悠从漂母，谁怜国士未酬恩。
汴梁杂诗四首 其二	[金朝] 李汾	琪树明霞五凤楼，夷门自古帝王州。衣冠繁会文昌府，旌戟森罗部曲侯。美酒名讴陈广座，凝笳咽鼓送华辀。秦川王粲何为者，憔悴嚣尘坐白头。
汴梁杂诗四首 其三	[金朝] 李汾	楼外风烟隔紫垣，楼头客子动归魂。飘萧蓬鬓惊秋色，狼藉麻衣涴酒痕。天堑波光摇落日，太行山色照中原。谁知沧海横流意，独倚牛车笑孝孙。
汴梁杂诗四首 其四	[金朝] 李汾	寥落关山对月明，客窗遥夜梦魂惊。二年岐下音书绝，八月河南风露清。冉冉暮愁生草色，迢迢秋思入虫声。谁知广武英雄叹，老却穷途阮步兵。
汴梁杂诗四首 其一	[金朝] 李汾	天津桥上晚凉天，郁郁皇州动紫烟。长乐觚棱青似染，建章驰道直于弦。犬牙磐石三千国，圣子神孙亿万年。一策治安经济了，汉庭谁识贾生贤。
磻溪	[金朝] 李汾	封侯输与曲如钩，冷坐磻溪到白头。老妇厨中莫弹铗，白鱼留待跃王舟。
感寓述史杂诗五十首	[金朝] 李汾	脚踏长安陌上尘，布衣西上欲谁亲。君王不省常何策，憔悴新丰一旅人。
感寓述史杂诗五十首 其二 韩淮阴信	[金朝] 李汾	仗剑淮阴去复还，举头西望识龙颜。堂堂竟握真王印，未害男儿辱胯间。
感寓述史杂诗五十首 其三 叔孙奉常通	[金朝] 李汾	秦时博士鲁诸生，漏网骊山百丈坑。邂逅刘郎习绵蕝，便能弹压汉公卿。
感寓述史杂诗五十首 其五 远祖雁门武皇	[金朝] 李汾	死心唐室正诸侯，铁马南来隘九州。当日三垂冈上意，诸孙空抱腐儒羞。
清明	[金朝] 李汾	鸣珂振毂满重城，春日绵绵老燕莺。人在碧鸡坊外住，澹随流水过清明。
上清宫三首 其二	[金朝] 李汾	苍梧云气赤城霞，绵络钧天帝子家。仙掌高承九霄露，霓旌遥驻五云车。昆明火劫惊人世，瀛海风涛撼客槎。醉里忽逢王子晋，玉笙吹上碧桃花。
上清宫三首 其三	[金朝] 李汾	千劫尘缘谢吏曹，道山仙阙事游遨。楼台缥缈沧溟阔，宫殿森罗紫极高。几代云孙接仙李，千年王母醉蟠桃。诗成便欲还山去，犹待君王赐锦袍。
上清宫三首 其一	[金朝] 李汾	忆昔秋风从茂陵，词臣忝预汉公卿。瑶池宴罢西王母，翠辇归来北斗城。石马嘶残人事改，劫灰飞尽海山平。唯馀太一池边月，伴我骖鸾上玉京。
西归	[金朝] 李汾	扰扰王城足是非，不堪多病决然归。只因有口谈时事，几被无心触祸机。日暮豺狼当路立，天寒雕鹗傍人飞。终南山色明如画，何限春风笋蕨肥。
雪中过虎牢	[金朝] 李汾	萧萧行李戛弓刀，踏雪行人过虎牢。广武山川哀阮籍，黄河襟带控成皋。身经戎马心逾壮，天入风霜气更豪。横槊赋诗男子事，征西谁为谢诸曹。
云溪晓汎图	[金朝] 李汾	晓景澹明月，落影潭西丘。晴川挂烟树，光拂云河流。枫林入行色，关山生白头。羡羡画中人，忆我秦川游。君帆渺何许，傥下沧浪洲。沧浪吾有约，寄谢同盟鸥。
再过长安	[金朝] 李汾	细柳斜连长乐坡，故宫今日重经过。一时人物存公论，万里云山入浩歌。白发归来几人在，青门依旧少年多。自怜季子貂裘敝，辛苦灯前读揣摩。
州北	[金朝] 李汾	州北光风艳绮罗，南来扈从北人多。梨园法曲怀奴舞，月窟新声倩女歌。紫禁衣冠出金马，青楼阡陌瞰铜驼。薄游却忆开元日，常逐春风醉两坡。
读公孙	[金朝] 李过庭	古来好客数平津，我道真龙未必真。一个仲舒容不得，不知开閤为何人。
邵智夫同游南城	[金朝] 李好复	园林晴昼蔚如烟，林外支流尽水田。落日趁墟人已散，鹭鸶飞上渡头船。
雨中与客饮	[金朝] 李好复	门外平桥一水分，数声渔唱隔溪闻。暖风落絮飘香雪，小雨沾花湿梦云。酿具未甘名长物，诗坛聊欲张吾军。相逢莫惜通宵饮，明日閒身不属君。
渔父	[金朝] 李节	举世从谁话独醒，短蓑轻箬寄馀生。半篙春水世尘远，一笛晚风山雨晴。稚乳满船生事简，鱼虾到市利源轻。旁人莫怪机心少，曾与沧洲白鸟盟。
杂诗五首 其三	[金朝] 李经	尘埃汩没伺候工，离骚不振矜鱼虫。风云谁复话蓍蔡，不图履狶哀屠龙。挟笺搦管坐书空，咿嚘堂上酣歌钟。乃知造物戏儿童，不妨远目送归鸿。莫怪魏瓠无所容，此去未许江船东。五经不埽途辙穷，门庭日月生皇风。太阿剖室砺以石，坐埽鹳鹤摇天雄。
杂诗五首 其五	[金朝] 李经	造物开岩地，岩帐掩剑壁。苔花张古锦，霜苦老秋碧。日夕云窦阴，风鼓泉涌石。马蹄忌硗确，樵道生枳棘。盘盘出井底，回首怅如失。长老不耐事，底事挂尘迹。披云出山椒，白鸟表林隙。
杂诗五首 其一	[金朝] 李经	长河老秋冻，马怯冰未牢。河山吟鞭底，日莫风更号。
鳌背元夜	[金朝] 李俊民	山市家家秉烛游，风檐齐挂月灯毬。不须更用闲妆点，人在鳌峰最上头。
八日登山同谒吴王祠	[金朝] 李俊民	老树凋残尽，灵祠寂历中。古今时易改，幽显意能通。岁享屡登乐，俗追三让风。送迎人散后，日落乱山空。
跋背面弥勒	[金朝] 李俊民	万水千山特特来，谩劳皮袋走尘埃。横担柱杖明州去，世上谁能唤得回。
跋窦子温江山图	[金朝] 李俊民	淼淼澄江欲拍天，参差烟树老江边。举头不见长安日，一棹秋风载酒船。
跋鲁直帖	[金朝] 李俊民	鸡毛不择三钱笔，虿尾挥成一幅书。莫使观江神会得，因风夺去锦囊虚。
白文举王百一索句送行	[金朝] 李俊民	世事纷纷乱似麻，不堪愁里度年华。伤心城郭来家鹤，过眼光阴赴壑蛇。弹铗歌中成老境，班荆话后各天涯。何时造物归真宰，却睹人间第一花。
柏径	[金朝] 李俊民	岁晚节自抱，足见有心哉。游人从何处，带得春风来。
保汉公庙	[金朝] 李俊民	仓惶刘氏未能安，跋扈将军力拔山。若使楚人如却子，肯教义士不生还。
抱树石	[金朝] 李俊民	火馀介子身犹在，槁立鲍焦心愈坚。欲向前村问遗叟，石荒树老不知年。
碧落四景 其二 阴壑积雪	[金朝] 李俊民	漠漠山阴雪拥门，何时天道变寒暄。虽然不是回光地，销得阳和几许恩。
碧落四景 其四 枯松挂月	[金朝] 李俊民	门前老树数难推，独有栽松道者知。夜半风催山月上，政当鹤睡觉来时。
碧落四景 其一 横峰卧云	[金朝] 李俊民	蛰龙起后愿相从，便有人閒润物功。一片青山是归处，无心更逐渡溪风。
碧落院松	[金朝] 李俊民	霜干亭亭耸碧空，几年春雨养髯龙。也能说得菩提法，何处人閒有万松。
避乱	[金朝] 李俊民	雪岩依日煖，霜树弄风悲。山似王维画，人如杜甫诗。
别陈之纲李得之南子荣	[金朝] 李俊民	已兆池鱼祸，尚多风鹢过。寄与远游人，莫待赆行货。
别合阳申伯福昆仲	[金朝] 李俊民	百里相望邂逅迟，如今始得话心期。情深堂上留髡夜，兴尽山阴防戴时。客舍故人那用送，异乡游子不胜悲。烟村水驿秦川路，来往邮筒好寄诗。
剥莲蓬	[金朝] 李俊民	相将去采秋江莲，青房戢戢实且圆。倒靫收菂亦可喜，春笋未剥空流涎。玉井有花开十丈，至今依旧藕如船。试索绿茎不寻藕，与谁共此从巢仙。
卜居	[金朝] 李俊民	东邻西舍两三家，簌簌墙头落枣花。惭愧画梁双燕子，笑人今日又天涯。
不寐	[金朝] 李俊民	露下中庭鹤睡惊，娟娟缺月照窗明。夜深读罢床头易，纸帐梅花梦不成。
綵楼	[金朝] 李俊民	层层华构高且崇，万綵纠结填青红。何人下手夺天巧，都入意匠经营中。书契以来未省见，异事惊倒百岁翁。郢斤般斧莫敢近，却立屏息惭无功。寒窗戛戛鸣机妇，积年杼柚一日空。山川谓可锦绣裹，尘土尽皆罗绮封。前者攀辕后者挽，奔车径欲趋灵宫。三年送迎礼虽旧，人事不与天时同。方当炎属行夏令，权势大抵归祝融。神之与人无厚薄，盖以至诚能感通。豚蹄豆酒道傍祝，所获神赐亦已丰。闾阎疾苦还知否，我为大夫歌大东。
成之夜谈省庭新事	[金朝] 李俊民	伟哉青云器，底蕴莫能见。开口论利害，坐客服雄辩。汪汪江海量，气不许黄宪。从来布衣愿，一掷轻百万。投瓜必报琼，岂望在焚券。虽承雨露恩，慷慨辄自献。与其便于已，孰若于国便。盖尝推此心，天下欲兼善。儒家惟有孟，日夜讲不倦。傥以利为利，请看货殖传。
呈济之	[金朝] 李俊民	朝醒暮醉几时休，鸡黍人家见客留。闻道曲生行处有，西村明日趁扶头。
承二公宠和复用元韵 其二	[金朝] 李俊民	有客衡从说蓺麻，要教身后见西华。若为养得能言鸭，未解除他引睡蛇。归去稍知闲气味，荒唐犹种老生涯。眼前浮世凭谁问，独倚东风看落花。
承二公宠和复用元韵 其一	[金朝] 李俊民	脱却朝衫著纻麻，残年犹复梦京华。世情共指鹿为马，天意反教龙作蛇。白发不公人易老，青山有素恨无涯。那禁送别东郊外，满目离离溅泪花。
承和复用韵	[金朝] 李俊民	草草杯盘兴不妨，一年一度送春忙。我无酒量难投社，君有诗情合擅场。衣锦堂前冠盖贵，落花径里绮罗香。暂时忘却愁滋味，蓦上心来似胆尝。
承徐子贤贾仲常张伯英宠和复用韵	[金朝] 李俊民	天涯杯酒强追欢，白发光阴转首閒。独夜梦魂千里月，暮年心事数重山。回肠都为愁将断，行脚犹疑债未还。傥得一廛休老地，柴门今后定牢关。
橙数珠 其二	[金朝] 李俊民	从头细转梵王经，一串秋香得洞庭。为报重苏当自惜，莫教落入念珠厅。
橙数珠 其一	[金朝] 李俊民	典刑酿出洞庭霜，只取青圆不待黄。凡俗尽从千佛转，忘言老宿但拈香。
筹堂寿日 其二 王霸	[金朝] 李俊民	乌衣历历是名家，人物于今比晋多。俗论不侵挥麈话，壮怀都付缺壶歌。虽无金埒堪调马，赖有黄庭可换鹅。见说长江欲飞渡，那须冰合望滹沱。
筹堂寿日 其一 王乔	[金朝] 李俊民	此生但觉醉乡宽，谁谓螭犹北海蟠。处处相迎皆倒屣，人人共喜欲弹冠。州应向日悬刀梦，山试今朝拄笏看。仙驭未来缑氏鹤，月明吹彻玉笙寒。
筹堂寻梅	[金朝] 李俊民	萧疏篱落谁家圃，寻芳信逐游蜂去。眼前荆棘少人行，马蹄直到香来处。怕愁贪睡独开迟，瘦损春寒鹤膝枝。可是东君苦留客，斜风细雨不堪诗。
出山 其一	[金朝] 李俊民	兴尽东山命驾忙，断云似与雨商量。出门卷地颠风起，送客何须尔许狂。
春日	[金朝] 李俊民	白头不柰隙驹催，惯饮屠酥醉后杯。百岁无多偏昼短，一年将尽又春来。东君得地权终在，北斗随天柄已回。造物却还真宰手，众人今后试登台。
春温轩	[金朝] 李俊民	三尺枯桐膝上横，一弹洗尽绮罗尘。芙蓉城里谁为主，姑射山前别有人。云雨不侵行处梦，丹青难写醉时真。早寻林下乘鸾侣，莫遣春温过却春。
慈氏阁	[金朝] 李俊民	金碧相辉跨杳冥，凭高伫目记吾曾。劝君试倚栏干望，愧我今无脚力登。
答筹堂见招 其二	[金朝] 李俊民	日日相陪鹤发翁，乌纱白葛道家风。火云堆向山南去，暑气蒸人似甑中。
答筹堂见招 其六	[金朝] 李俊民	谁谓长河不可通，只消送客一帆风。故人别后情偏重，犹恐相逢是梦中。
答筹堂见招 其三	[金朝] 李俊民	俯仰随人亦自欺，精神无复似当时。年来世事俱尝遍，只有闲中味不知。
答筹堂见招 其五	[金朝] 李俊民	日日言归未得归，白头才是入山时。依前却趁逍遥出，惭愧山灵我不知。
答史正之	[金朝] 李俊民	草堂深处百无妨，却为高岑对属忙。啼鸟送春归阆苑，妖星乱世局文场。闲花空怨绿衣使，煮酒不随青杏香。见说曲生风味少，尚堪留与老饕尝。
答张文玘见戏	[金朝] 李俊民	邂逅骚人兴愈多，不知赐也许同科。君犹老去诗魔在，我柰新来技痒何。但幸近无阿买写，凭谁付与雪儿歌。一从探得骊珠后，惊倒中洲蚌与蠡。
答赵之美见和	[金朝] 李俊民	不堪春事等闲妨，汲汲光阴过隙忙。青眼久悬高士榻，白头羞入少年场。风从定后花犹落，月自修来桂复香。休向兵厨问消息，且教下马客先尝。
答子荣	[金朝] 李俊民	行藏事拙且乘流，游遍人閒老即休。多汗愈肤三伏暑，渐衰潘鬓一时秋。风高势欲欺茅屋，雨急声疑在竹楼。今世宦情何处好，但忧无蟹有监州。
大颠图 其二	[金朝] 李俊民	一夕投荒万里行，增光日月更谁能。相逢尽说空门话，多少人閒有发僧。
大颠图 其一	[金朝] 李俊民	星斗文章世所传，狂澜回在禹功前。先生不踏潮阳路，震旦花开几大颠。
大阳与诸友话旧	[金朝] 李俊民	寻芳来入杏花村，见客人人有典刑。不用看碑问前事，坐中一话即图经。
大阳值雪	[金朝] 李俊民	埽地阴云拨不开，北风吹落豆楷灰。相逢父老应相笑，直待山头白后来。
代别呼延路钤	[金朝] 李俊民	森森戈戟乱如麻，刚把毛锥傍史家。弹铗去年门下客，白头今日又天涯。
代乐仲和张温甫处督米	[金朝] 李俊民	未必书生气尽寒，食常不足为居闲。清于孺子沧浪水，瘦似诗人饭颗山。欲向田文弹铗去，恐因丘嫂颉羹还。闻君自有江湖量，肯为枯鱼少破悭。
代四哥赠	[金朝] 李俊民	相戒南陔养，长看花萼辉。义深姜季被，恩重老莱衣。队似鱼同戏，行如雁共飞。读书当自勉，继取锦堂归。
悼筹堂	[金朝] 李俊民	霞鞍金辔紫丝绦，玉带红靴织翠袍。赳赳少年真手臂，津津玉气见眉毫。不愁造化功难补，可惜秋山势自高。那免牛车身后患，一场春梦亦徒劳。
稻塍	[金朝] 李俊民	一水自纵横，厥田无上下。居民不佩犊，岁事在秧马。
吊曹庆之	[金朝] 李俊民	杯酒中间气沓拖，从教千丈起风波。丝棼世事无一可，花落人生得几何。休向棘林长夜哭，试听蒿里送行歌。岂容身后钟君在，阿骛如今嫁者多。
吊王德华	[金朝] 李俊民	衰鬓愁添镜里丝，流年恰及梦中蓍。可怜白日佳城地，正值黄杨厄闰时。抚柩恨深元伯母，负薪情惨叔敖儿。髑髅不识生前乐，枉却招魂费楚辞。
蝶	[金朝] 李俊民	转首一场梦，惊心三月春。扬扬枝上蝶，不见惜花人。
东郊行	[金朝] 李俊民	四海尚干戈，几人知稼穑。青青原上麦，忍放征马食。
独坐	[金朝] 李俊民	地偏无俗客，日在掩柴扉。暑退闲蒲扇，凉生换葛衣。风高云散影，露下月扬辉。独据胡床坐，心清即道机。
读五代史	[金朝] 李俊民	破却千金筑一台，折冲阃外望人才。中原山岳河分断，塞上牛羊草引来。西海正惊天狗堕，北人忽拥帝羓回。犹怜仙掌英灵在，能把潼关闭不开。
读项羽传	[金朝] 李俊民	鸿沟时暂割山河，楚国山河一半多。欲去故乡誇富贵，不知沛有大风歌。
杜门	[金朝] 李俊民	近来人事颇相乖，独坐何曾得好怀。犬吠为连沽酒市，鸡鸣长傍读书斋。门终待学张家塞，闼恐难当哙等排。恶客就中多气岸，时时下马系堂阶。
对棋	[金朝] 李俊民	到头不可托安危，那用搜寻局上机。纵出吴宫阵图外，阴山未免嫁明妃。
樊哙戏石	[金朝] 李俊民	丈夫气慷慨，隐迹在东市。或逢逐鹿人，乃弃屠狗事。壮哉鼓刀勇，旁若舞剑地。遂摧拔山力，自叹时不利。至今空山石，传是将军戏。能兴卯金运，颇与黄石类。不期两都后，复有三国志。过客对春风，徒洒山阳泪。
访德老 其二	[金朝] 李俊民	一朝不饮柰愁何，月下敲门载酒过。佳句晓风杨柳岸，醉时吟了醒时哦。
赴山阳	[金朝] 李俊民	立马西风不忍行，往回只是片时程。一年又作半年客，百里有如千里情。落日寒林山下路，淡烟疏竹水边城。愿君把酒休惆怅，四海由来皆弟兄。
复和	[金朝] 李俊民	驱驰戎马閒，太平不复见。往往谈隽永，宁许齐士辩。有田宜早归，夺恐遭窦宪。再三欲买邻，愧我无千万。难倩沽酒奴，待立便了券。筹堂天下士，风度迈羲献。别后曳裾人，造门恨无便。握手再相逢，虚左待益善。平生身口累，老大折腰倦。莫讶陶先生，自作五柳传。
复用韵	[金朝] 李俊民	区区布谷不停声，安得银河水半分。汤稼未应枯后溉，周川岂独旱如焚。是谁主当知时雨，有底商量出岫云。造物不为天下计，只将花事了东君。
富公草堂	[金朝] 李俊民	青山重叠水萦回，山水中閒几往来。风物不殊人世改，中州何处是昆台。
刚忠公	[金朝] 李俊民	未除妖气斗牛閒，一夜长星落将坛。天意欲将全节畀，人心无柰此时寒。断头那肯降朱泚，血指谁思灭贺兰。立尽太行山上石，我公忠烈不容刊。
癸巳冬至 其一	[金朝] 李俊民	共愁天纪乱，依旧日南时。气本自然应，策今谁可推。每怀添线女，还意覆杯儿。偃蹇无归计，天涯两鬓丝。
癸酉榜后寄侄谨甫	[金朝] 李俊民	万轴牙签未是多，十年辛苦短檠歌。敢忘奕世箕裘业，忽玷清朝甲乙科。我已梦君三举后，君如输我一筹何。二疏此去人方识，名字先应报大罗。
郭仲山寿日	[金朝] 李俊民	乘兴游山也自贤，千金奚羡筑台燕。谁为洛下同舟友，人道江头弄月仙。欲向漳源归旧隐，便从莞谷种闲田。橐驼树得长生理，不解如君养性天。
过二圣王氏故居感战死者	[金朝] 李俊民	数仞墙围石作基，几年风雨长苔衣。英雄地迫难为计，血汗游魂不得归。
过古寨	[金朝] 李俊民	系马垂杨日半斜，荒村篱落两三家。可怜华屋生存处，瓦砾堆中几树花。
过济源	[金朝] 李俊民	几年不到竹梅閒，天际归来两鬓斑。一片白云风埽尽，双明喜见旧青山。
过龙门	[金朝] 李俊民	流水潺潺漱石根，又还怀古过龙门。行人但礼龛中像，谁识当年禹作痕。
过星轺	[金朝] 李俊民	古道开天险，危峰拔地形。连营南北戍，过客短长亭。野烧惊山鬼，胡云掩将星。何人弄羌管，哀怨不堪听。
过云中	[金朝] 李俊民	把酒不成醉，出门行路难。客愁千里破，归梦五更残。三仕有何喜，一生常鲜欢。恨无南去雁，为我报平安。
海棠露	[金朝] 李俊民	轻风袅袅泛崇光，长恨司花不与香。春睡一声莺唤起，却教老眼见啼妆。
寒食戏书	[金朝] 李俊民	蓦见花閒弄药回，同心髻绾绿云堆。多情更有墙东月，送得秋千影过来。
和安斋见寄调祁定之	[金朝] 李俊民	麻衣补破纸为绦，不羡仙人宫锦袍。天地老于双转毂，山河渺似一秋毫。炼深宝鼎丹砂就，莹彻灵台夜月高。上界而今官府足，暂游尘世莫辞劳。
和参谋李舜举 其二	[金朝] 李俊民	一怒王师吊伐初，堂堂人物古谁如。剑头何患无炊米，楯鼻多应有檄书。尽道公孙能跃马，应怜学士独焚鱼。旌旗未度长河水，千骑元戎已捣虚。
和参谋李舜举 其一	[金朝] 李俊民	平步青云感遇初，试看倾盖气何如。橘皮应笑陈人榜，隽永争谈辩士书。梦鹿果能谁得鹿，知鱼未必子非鱼。青山马上多诗句，北斗以南名不虚。
和筹堂述怀 其二	[金朝] 李俊民	白头相见话存亡，可惜漫漫夜转长。烦恼尽无安脚处，出门十步九羊肠。
和筹堂述怀 其一	[金朝] 李俊民	长恨周人咏黍离，不期亲到闵周时。一朝小雅废将尽，何处如今更有诗。
和筹堂四首 其二 棋	[金朝] 李俊民	森森戈戟心，尽在皮里著。傍有烂柯人，点破都是错。
和筹堂四首 其四 画	[金朝] 李俊民	手与心相应，妙处在咫尺。笔尖多少锋，挥埽天地窄。
和筹堂四首 其一 琴	[金朝] 李俊民	山水有清音，琅然出枯木。若教俗耳听，丝竹不如肉。
和筹堂送别韵 其二	[金朝] 李俊民	白发相逢得几回，离亭苦劝送行杯。元龙不识求田意，徒使青山笑往来。
和筹堂送迎偶得 其三	[金朝] 李俊民	画手从来说范宽，何如著眼看真山。天公不欲山无主，分付筹堂好处闲。
和筹堂送迎偶得 其四	[金朝] 李俊民	诗愁谁道酒能宽，得句多于饭颗山。莫使移文诮长往，工夫那取片时闲。
和筹堂送迎偶得 其一	[金朝] 李俊民	怀抱秋来强自宽，相逢赖有旧青山。郊原雨后堪图画，句引诗人兴不闲。
和筹堂途中即事 其二	[金朝] 李俊民	悠悠旌旆出山城，世事惊心几变更。水郭烟村谁是伴，老夫矍铄尚堪行。
和东庵孔安道韵 其二	[金朝] 李俊民	淡泊生涯共一堂，杖藜踏遍水云乡。不妨庐结在人境，应念客来从远方。三笑可无陶靖节，八仙宜得贺知章。袖中时出烟霞语，习气师兄亦未忘。
和东庵孔安道韵 其一	[金朝] 李俊民	拟结闲中一草堂，此心安处即吾乡。须知见在身为患，见说长生药有方。老去看书徒引睡，愁来得句不成章。从前习气都除尽，待与高人论坐忘。
和窦君瑞	[金朝] 李俊民	勒石燕山后世名，子孙蝉蜕起风尘。谁怜喜鹊飞来意，自叹灵椿老大身。愁见灌夫杯酒过，梦惊苏蕙锦书新。几年客里无情话，一笑相逢姓麦人。
和段正卿韵	[金朝] 李俊民	悠然相对酒杯闲，忽有新诗落坐閒。唤起东篱无限兴，黄花须待与君看。
和段正卿韵 其二	[金朝] 李俊民	百计寻闲不得闲，功夫那取片时閒。谁知九日龙山客，却被秋光冷眼看。
和河楼闲望	[金朝] 李俊民	去去来来不系舟，至今师渡几时休。洗兵岂是天无雨，尽逐黄河入海流。
和河楼闲望 其二	[金朝] 李俊民	一夜长空落将星，不知谁抱越人冰。中原可惜衣冠地，自古以来多废兴。
和河上送行韵	[金朝] 李俊民	沁南幕客尽诗豪，斧月斤云得句高。吏部文章笑东野，若为自比倚松蒿。
和河上修桥 其二	[金朝] 李俊民	日日相陪杖屦游，往来林下亦风流。云閒隐隐堆螺髻，雨后鳞鳞涨鸭头。休恨临津经始晚，且看利涉落成秋。寻常公事闲中了，诗债如何尚不酬。
和河上修桥 其四	[金朝] 李俊民	落魄天涯颇倦游，片帆归去得安流。几年无事誇犀首，一旦封侯看虎头。飞将正当南渡日，拾遗还是北征秋。龙钟不称凌烟像，只有山林志可酬。
和河上修桥 其一	[金朝] 李俊民	故里风光衣锦游，赋诗谁与共临流。相逢依旧山青眼，也有何愁浪白头。官渡方当横槊日，合肥正是著鞭秋。坐閒有客誇雄辩，不念题桥志未酬。
和即事	[金朝] 李俊民	拟将唾手取封侯，世事那禁种种愁。未可搏他冯妇虎，终须享此景升牛。但知勿剪甘棠在，莫为难图蔓草忧。自古贵人天所予，定教名字到金瓯。
和君瑞月下闻砧	[金朝] 李俊民	夜凉枕上梦频惊，有底秋天不肯明。老眼近来闲泪少，那禁月下捣衣声。
和李唐杰韵 其二	[金朝] 李俊民	邮筒寄后忆诗人，落落英才迥出群。试问槐花忙几举，可怜桂子落谁坟。浮沈且与陪中立，喜愠何尝见子文。倾破葵心望天表，龙庭不日会风云。
和李唐杰韵 其一	[金朝] 李俊民	翰墨场中第一人，而今委翅在鸡群。纵横诗律凌徐庾，浩污词源媲典坟。兵气横流存此老，天心未欲器斯文。年来草就归田赋，啸傲南山卧白云。
和平太行路韵 其二	[金朝] 李俊民	凿开险阻若天成，暂使时閒眼界平。却羡长安西去路，青山不管送人行。
和平太行路韵 其三	[金朝] 李俊民	千年古道跨山城，可笑人心自不平。容易莫将天险坏，须防闲客此闲行。
和平太行路韵 其四	[金朝] 李俊民	自古太行天下险，纵令禹凿不能平。寻常著脚无安处，何况羊肠路上行。
和乔舜臣韵	[金朝] 李俊民	画图悬个老人星，一炷香烟祷处灵。见说蟠桃将结子，不知槁木已忘形。倚空山色青排闼，埽地槐阴绿满庭。凡骨恨无轻举便，且求强健保残龄。
和秦克容来韵	[金朝] 李俊民	白头羞入利名场，得得归来自远方。何日诗豪离上党，去年道话忆山阳。可怜杜宇诉亡国，还笑沐猴思故乡。不意闲中春色早，黄鹂啼破谢家庄。
和秦彦容韵 其四	[金朝] 李俊民	谷因辟后厌鼎烹，那在丘嫂轑釜羹。冠未挂前已先裂，一簪却上山头雪。我虽无师心我师，速修何恨下手迟。论中自得养生理，笔底尽是游仙诗。休向回车问前路，终须有个安排处。晴窗点检白云篇，不知谁为作者序。
和史邦直桥上韵	[金朝] 李俊民	规模杜预见成功，横截长流跨彩虹。亭长莫邀来往客，须防中有夺牛公。
和述怀 其一	[金朝] 李俊民	簪履三千气压齐，寒林那羡一枝栖。坐中有客鵩将赋，门外何人凤欲题。沽酒未尝防恶犬，著鞭宁复待荒鸡。夕阳休凭栏干望，今日长安不在西。
和泰禅	[金朝] 李俊民	淡泊生涯分自甘，十年霜叶碎青衫。忽从问道山前过，牧马之儿是指南。
和王成之梅韵 其二	[金朝] 李俊民	朝来一雪羃晴沙，行到前村始见花。驿使便将春色去，暗香今夜落谁家。
和王成之梅韵 其一	[金朝] 李俊民	踏雪寻芳路带沙，南枝初放两三花。高楼寄语休吹笛，留取春风与大家。
和王季文襄阳变后	[金朝] 李俊民	将军横槊面潮红，一举淮南埽地空。堪笑楚人无伎俩，至今犹说马牛风。
和王季文襄阳变后 其二	[金朝] 李俊民	天命须分伪与真，衙蜂战蚁尽君臣。蛟龙不是池中物，燕雀休嗤垄上人。衣不能胜嵇绍血，扇无可柰庾公尘。自从绝笔春秋后，谁复伤时为泣麟。
和新秋	[金朝] 李俊民	帘捲西山雨乍停，自知时节候虫声。新凉邂逅如佳客，残暑留连似宿酲。可见韩檠灯下志，且怜班扇箧中情。若为解得吾民愠，更鼓南风一再行。
和徐子贤西行留别	[金朝] 李俊民	便从倾盖话诗情，风雨端能落笔惊。金马谩誇三学士，碧油曾见一书生。竹溪花圃留连醉，水郭烟村取次行。自恨年来怀抱恶，与君相别但吞声。
和杨之美韵	[金朝] 李俊民	光华异域仗全才，衔命悤悤出吹台。物外英标倾水镜，坐中妙语落琼瑰。节回北阙旋如斗，名振西陲听若雷。不踏贺兰山下石，国风未合入诗来。
和张文玘 其二	[金朝] 李俊民	白发诗人喜诞誇，词源倾倒少陵家。问君读后书多少，得满当年惠子车。
和张文玘 其三	[金朝] 李俊民	书生幢下布衣多，尽是嘲风咏月家。若使乌台不弹后，看看欲载十牛车。
和张文玘 其四	[金朝] 李俊民	数閒茆舍老生涯，篱落相依四五家。不见近来门外辙，故人应驾肉轮车。
和张文玘 其一	[金朝] 李俊民	景物秋来件件佳，江山都助与诗家。我怜五鬼俱难送，先为文穷结柳车。
和子搢九日谩兴 其一	[金朝] 李俊民	此身到处贾胡留，细雨斜风冷淡秋。佳节又从愁里过，故乡不似旧时游。试拈红叶题诗句，强摘黄花泛酒瓯。落帽龙山几人在，云沉鸟没恨悠悠。
和子搢来韵	[金朝] 李俊民	新年桃李似无情，回首繁华一梦惊。点检青毡非故物，等闲倾盖昧平生。雨中燕子还留客，风里杨花欲送行。试听东流桥下水，向人时作断肠声。
和子搢中秋	[金朝] 李俊民	最后宾来举白浮，要须同赏桂华秋。蛾郎应恨灯无焰，娈女能教月再修。分外高寒天上阙，就中明彻水边楼。姮娥不我为生客，休把光芒取次收。
和子荣	[金朝] 李俊民	暂使彭宣到后堂，安昌只以醉为乡。浮云世事日千变，流水生涯天一方。老子兴虽如庾亮，故人恩不减苏章。能消几两寻山屐，回首狐丘本未忘。
和子荣悼恒山韵 其二	[金朝] 李俊民	消尽群阳道长阴，将军何患敌难擒。唐家外望归藩镇，汉室中兴仰羽林。忽堕曹吴分鼎计，方知胡越济舟心。依然锦绣山川在，一旦浮云变古今。
和子荣悼恒山韵 其一	[金朝] 李俊民	功名人比汉淮阴，猛虎俄因犬辈擒。星落旄头兵似火，云屯细柳士如林。岂期虞虢乖唇齿，谩倚良平作腹心。洒尽英雄忧国泪，变风那得不伤今。
河桥成 其三	[金朝] 李俊民	势截长河浪，横陈百步梁。经营方断手，过涉不褰裳。漫惜千金瓠，休誇一苇航。西风箫鼓咽，奠酒水仙堂。
河桥成 其一	[金朝] 李俊民	预积他山木，重新两岸堤。龙依天上卧，虹傍水心低。不假鞭秦石，何劳立蜀犀。落成应有日，谁向柱先题。
画鹤	[金朝] 李俊民	两翅如轮骨己仙，昂昂只合在林泉。且休相逐乘轩去，自有人谋二顷田。
怀旧	[金朝] 李俊民	杖藜重到古招提，硖石云深一径迷。不见同来旧时伴，怕看双翠壁閒题。
槐亭	[金朝] 李俊民	蚁穴功名重，或作封侯梦。主人心已闲，不为黄花动。
嵇康淬剑石	[金朝] 李俊民	寻常论养生，未得养生说。拟从林下游，一书交尽绝。既无当世志，安用三尺铁。频频石上磨，神光浸秋月。可怜粗疏甚，自谋何太拙。危弦发哀弹，幽愤终莫泄。死留身后名，有愧侍中血。
即事	[金朝] 李俊民	将军下马气如虹，书生折腰曲如弓。好山无限归未得，白云惭愧渡溪风。
即事	[金朝] 李俊民	炎凉愁里过，陵谷暗中迁。素拙生生计，寻耕下下田。为嫌频告籴，却恨不逢年。门外催租吏，长妨对圣贤。
即事	[金朝] 李俊民	秋色南山气势高，坐閒牛酒话粗豪。自怜萍梗天涯客，俯仰随人似桔槔。
即事	[金朝] 李俊民	铁马长驱汗血流，眼前戈甲几时休。谁能宰似陈平社，那免悲如宋玉秋。漠漠微凉风里殿，萧萧残夜水边楼。千村万落荒荆棘，何止山东二百州。
集古 悲故宫人	[金朝] 李俊民	云惨烟愁苑路斜，宫莺衔出上阳花。朱铅滴尽无心语，生死深恩不到家。
集古 春感	[金朝] 李俊民	岁岁无如老去何，东城南陌强经过。不知谁唱归春曲，断得人肠不在多。
集古 春望	[金朝] 李俊民	半似羞人半忍寒，风和时拂玉栏干。门前不见归轩迹，强把花枝冷笑看。
集古 春夜	[金朝] 李俊民	春风二月落花时，忆得前年君寄诗。共道人家惆怅事，向灯弯尽一双眉。
集古 春怨	[金朝] 李俊民	已恨东风不展眉，落花惆怅满尘衣。与君试向江边觅，嬴得悽凉索漠归。
集古 悼征妇	[金朝] 李俊民	万里行人尚未还，百年多在别离閒。当时惊觉高唐梦，为雨为云过别山。
集古 登楼	[金朝] 李俊民	东池送客醉年华，独倚危楼四望赊。日暮鸟啼人散尽，轻风细雨落残花。
集古 对花	[金朝] 李俊民	尽是刘郎去后栽，为谁零落为谁开。风流才子多春思，半醉闲吟独自来。
集古 感花	[金朝] 李俊民	无人不道看花回，犹忆红螺一两杯。曾是管弦同醉伴，来时欢笑去时哀。
集古 感征夫家	[金朝] 李俊民	臂上彫弓百战勋，居延城外又移军。不知万里沙场苦，犹自笙歌彻晓闻。
集古 宫柳	[金朝] 李俊民	寒食东风御柳斜，轻盈袅娜占年华。试看三月春残后，不见人烟空见花。
集古 古道人	[金朝] 李俊民	鹤骨飘飘紫府仙，香风引到大罗天。无人寂寂春山路，洞在清溪何处边。
集古 关中	[金朝] 李俊民	岳北秋空渭北川，一村桑柘一村烟。行人莫讶频回首，记得春深欲种田。
集古 过梅溪旧居	[金朝] 李俊民	远到音书转寂寥，青山隐隐水迢迢。村园门巷多相似，花落梅溪雪未消。
集古 过友人别墅	[金朝] 李俊民	少游京洛共红尘，依旧琼林照映人。且向白云求一醉，麻衣草坐亦终身。
集古 寒食	[金朝] 李俊民	闲身行止属年华，故国春归未有涯。一树梨花一溪月，不知墙外是谁家。
集古 寒食席次	[金朝] 李俊民	鞦韆打困解罗裙，把酒相看日又曛。处士不知巫峡梦，春来犹见伴行云。
集古 寒食野外	[金朝] 李俊民	浮云飞尽日西颓，莫向花前泣酒杯。独上郊原人不见，野风吹起纸钱灰。
集古 汉女	[金朝] 李俊民	大边物色更无春，碧玉芳年事冠军。人世死前惟有别，阳台去作不归云。
集古 怀古	[金朝] 李俊民	暮云宫阙古今情，芳草长含玉辇尘。春意自知无主惜，落花犹似堕楼人。
集古 怀韩居士	[金朝] 李俊民	乌巾年少归何处，陵谷依然世自移。上天下地鹤一只，还在人閒人不知。
集古 妓为尼	[金朝] 李俊民	无地无媒只一身，蛾眉画出月争新。春来削发芙蓉寺，从此萧郎是路人。
集古 寄远	[金朝] 李俊民	桃李年年上国新，单于鼓角隔山闻。一行书信千行泪，不是思君是恨君。
集古 江村	[金朝] 李俊民	夜添山雨作江声，绿暗红藏江上村。何处人閒似仙境，寥寥一犬吠桃源。
集古 九日戏幕宾	[金朝] 李俊民	一任斜阳送客愁，边鸿不到水南流。自从身逐征西府，破帽多情却恋头。
集古 旧游	[金朝] 李俊民	山南山北雨濛濛，十载长安似梦中。今日独来张乐地，故人坟树五秋风。
集古 看花	[金朝] 李俊民	两岸山花似雪开，开时莫放艳阳回。明朝携酒犹堪赏，雨涨春流隔往来。
集古 李道者	[金朝] 李俊民	麻衣年少雪为颜，闻说经旬不启关。弄玉已归萧史去，洞门深锁碧窗寒。
集古 柳	[金朝] 李俊民	还到春时别恨生，渭城朝雨裛轻尘。自家飞絮犹无定，不解迎人只送人。
集古 洛中	[金朝] 李俊民	洛阳犹自有残春，水北原南草色新。山酒一卮歌一曲，不能回避看花尘。
集古 洛中感旧	[金朝] 李俊民	千里江山一梦回，悔缘名利入尘埃。年光到处皆堪赏，谁与愁眉唱一杯。
集古 谩书	[金朝] 李俊民	已共红尘迹渐疏，画檐愁见燕归初。无端有寄闲消息，肠断萧娘一纸书。
集古 南游	[金朝] 李俊民	一片归心白羽轻，一场春梦不分明。东风二月淮阴郡，总是关山离别情。
集古 女仙台	[金朝] 李俊民	上清真子玉童颜，石座苔花自古班。云雨今归何处去，受人祭享占人山。
集古 其二 感旧	[金朝] 李俊民	碧栏干外绣帘垂，曾识云仙至小时。见我佯羞频点影，满头犹自插花枝。
集古 其二 恨别	[金朝] 李俊民	君问归期未有期，迩来中酒起常迟。山长水远无消息，指点庭花又过时。
集古 其二 老将	[金朝] 李俊民	怜君一见一悲歌，破虏曾轻马伏波。今日宝刀无杀气，太平功业在山河。
集古 其二 偶见	[金朝] 李俊民	满身花影倩人扶，清润潘郎玉不如。毕竟多情何处好，庾楼明月堕云初。
集古 其二 送春	[金朝] 李俊民	二月已破三月来，常嗟物候暗相催。几时心绪浑无事，终日传杯不放杯。
集古 其二 惜花	[金朝] 李俊民	绣轭香鞯夜不归，看花只恐看来迟。今朝几许风吹落，多在青苔少在枝。
集古 其二 戏遣	[金朝] 李俊民	枉破阳城十万家，门前初下七香车。自缘今日人心别，隔坐刚抛豆蔻花。
集古 其二 仙庙	[金朝] 李俊民	殿台浑不似人寰，花态娇羞月思闲。高坐寂寥尘漠漠，秋风落叶满空山。
集古 其三 寄情	[金朝] 李俊民	寂寥满地落花红，独倚栏干花露中。征客未来音信断，年年回首泣春风。
集古 其三 老将	[金朝] 李俊民	门前不改旧山河，泪落灯前一曲歌。更把玉鞭云外指，只缘君处受恩多。
集古 其三 偶见	[金朝] 李俊民	云髻朝来不欲梳，娉娉袅袅十三馀。分明记得曾行处，看遍花枝尽不如。
集古 其一 不遇	[金朝] 李俊民	来往风尘共白头，谁人肯向死前休。直教桂子落坟上，富贵何尝润髑髅。
集古 其一 感旧	[金朝] 李俊民	流莺惊起不成栖，入到繁华梦觉时。人面只今何处在，魏公怀旧嫁文姬。
集古 其一 恨别	[金朝] 李俊民	悽悽长是别离情，冰簟银床梦不成。昨夜秋风今夜雨，篝灯愁泣到天明。
集古 其一 寄情	[金朝] 李俊民	年光空感疾如流，同向春风各自愁。有境牵怀人不会，落花深处指青楼。
集古 其一 老将	[金朝] 李俊民	蓬根吹断雁南翔，晓鼓钟中两鬓霜。独倚关亭还把酒，不堪秋气入金疮。
集古 其一 偶见	[金朝] 李俊民	莫愁还自有愁时，眉敛春山知为谁。含泪向人羞不语，芙蓉头上绾青丝。
集古 其一 送春	[金朝] 李俊民	可怜寥落送春心，负郭依山一径深。燕子不归花著雨，小溪犹忆去年寻。
集古 其一 惜花	[金朝] 李俊民	花树流莺日过迟，少年争惜最红枝。何人尽得天生态，为报东风且莫吹。
集古 其一 戏遣	[金朝] 李俊民	雨散云收一饷閒，不知何处入空山。慇勤好取襄王意，下蔡城危莫破颜。
集古 其一 仙庙	[金朝] 李俊民	桂泠松香十里閒，水晶如意玉连环。年年笑伴皆归去，门对寒流雪满山。
集古 秋怀	[金朝] 李俊民	八月霜飞柳遍黄，鸟鸣山馆客思乡。十年马足知多少，地角天涯不是长。
集古 秋夜	[金朝] 李俊民	掷却风光忆少年，多生信有短因缘。欲知此恨无穷处，星落银河月半天。
集古 秋怨	[金朝] 李俊民	且将团扇暂徘徊，泪滴闲阶长绿苔。春色似怜歌舞地，不论时节遣花开。
集古 塞上	[金朝] 李俊民	古沟芳草起寒云，断续鸿声到晓闻。万里江山今不闭，死生同恨旧将军。
集古 山中偶得	[金朝] 李俊民	弃掷功名脱屣閒，东风吹雨过青山。行人莫话金章贵，久许孤云作往还。
集古 十日对菊	[金朝] 李俊民	篱菊香寒晚吹笙，可怜荣落在朝昏。浮生也共花无别，不受阳和一点恩。
集古 十日遣兴	[金朝] 李俊民	露叶如啼欲恨谁，晓庭空绕折残枝。芳尊有酒无人共，卧看南山改旧诗。
集古 送行	[金朝] 李俊民	天涯方叹异乡身，云别青山马踏尘。欲问孤鸿向何处，依依还似北归人。
集古 送客之南宫	[金朝] 李俊民	萧萧风竹夜窗寒，书剑催人不暂闲。对酒已成千里客，断肠声里唱阳关。
集古 荅筹堂	[金朝] 李俊民	一夕秋风白发生，相思迢递隔重城。前欢往恨分明在，嬴得青楼薄倖名。
集古 听琴	[金朝] 李俊民	蝉鬓慵梳倚帐门，抱琴花夜不胜春。不应更学文君去，拟作梁园坐右人。
集古 王公楼上会饮	[金朝] 李俊民	诗酒能消一半春，紫微才调复知兵。黄河九曲今归汉，独上高楼故国情。
集古 闻笛	[金朝] 李俊民	山头烽火水边营，祇有牛羊与马群。羌笛何须怨杨柳，忍教呜咽夜长闻。
集古 闻角	[金朝] 李俊民	铁马狐裘出汉营，瘴云深处守孤城。无端遇著场心事，鸣轧江楼角一声。
集古 无睡	[金朝] 李俊民	江南江北望烟波，颦黛低红别怨多。尽日伤心人不见，卧来无睡欲如何。
集古 惜春	[金朝] 李俊民	自有林亭不得闲，长安豪贵惜春残。晚来风起花如雪，为问无情岁月看。
集古 席上	[金朝] 李俊民	春风寂寞旆旌回，两度天涯地角来。重到笙歌分散地，与人头上拂尘埃。
集古 戏书	[金朝] 李俊民	春风何处有佳期，花满西园月满池。料得也应怜宋玉，东邻墙短不曾窥。
集古 戏荅	[金朝] 李俊民	公子王孙逐后尘，近来方解惜青春。春心不惬空归去，长伴吹萧别有人。
集古 小桃	[金朝] 李俊民	桃花依旧笑春风，怅望无人此醉同。应是梦中飞作蝶，树头树底觅残红。
集古 宿横望	[金朝] 李俊民	远上寒山石径斜，月临荒戍起啼鸦。故乡今夜思千里，每到花时不在家。
集古 夜饮	[金朝] 李俊民	虚榻吟窗更待谁，酒无多少醉为期。明朝骑马摇鞭去，会有求闲不得时。
集古 遗兴	[金朝] 李俊民	读彻闲书弄水回，绿杨移傍小庭栽。闭门尽日无人到，便有春光四面来。
集古 忆昔	[金朝] 李俊民	忆昔争游曲水滨，当轩下马入锦茵。如今不似时平日，风起杨花愁杀人。
集古 隐居	[金朝] 李俊民	此去秦关路几多，中原无鹿海无波。荷蓑不是人閒事，造物小儿如子何。
集古 游仙	[金朝] 李俊民	雾为襟袖玉为冠，委佩低簪彩仗閒。上界真人足官府，不如归去旧青山。
集古 有别	[金朝] 李俊民	长对春风裛泪痕，殷红马上石榴裙。无端更唱关山曲，哀怨教人不忍闻。
集古 雨后出郊	[金朝] 李俊民	柳塘烟起日西斜，马踏春泥半是花。何处最伤游客思，绿阴相閒两三家。
集古 约同归	[金朝] 李俊民	故国烟花想已残，浮生各自系悲欢。青山一道同云雨，步步相携不觉难。
集古 早行	[金朝] 李俊民	一声歌尽各东西，花外烟濛月渐低。马上政吟归去好，山山树里鹧鸪啼。
集古 招饮	[金朝] 李俊民	当时朝士已无多，故里心期柰别何。不用凭栏苦回首，且来花里听笙歌。
集古 重九日	[金朝] 李俊民	二十馀年别帝京，可能朝市污高情。秋光何处堪消日，漫绕东篱嗅落英。
集古 自遣	[金朝] 李俊民	南路蹉跎客未回，山桃野杏两三栽。逢春渐觉飘蓬苦，更向花前把一杯。
集古十二首 其五	[金朝] 李俊民	谁家红袖倚江楼，白袷行人又远游。今夜不知何处泊？青山万里一孤舟。
济源龙潭	[金朝] 李俊民	尘世悠悠不识真，一潭春碧养潜鳞。可怜无故惊雷起，误却山前失箸人。
寄别	[金朝] 李俊民	马蹄踏破乱山青，送客风回酒半醒。归客莫将云外指，大都一十五长亭。
寄筹堂	[金朝] 李俊民	老为人所怜，贫恨友独寡。等闲门外车，尽入宰肉社。欲随射虎将，争柰无匹马。安得化为云，四方逐东野。大庇天下士，拟作万閒厦。顾我盖头茅，宁肯助一把。非无问舍心，或恐卧床下。纵有愿留人，有馆不能假。还因索居久，往往罪商也。须待舍馆定，然后见长者。
寄史正之	[金朝] 李俊民	往来门下亦风流，分得筹堂几许忧。刚甚养他横槊马，何如了取济川舟。人还忌器休投鼠，谁为蹊田欲夺牛。闻早抽身闲处著，不妨仍带醉乡侯。
寄荅赵公定	[金朝] 李俊民	他人共折依依柳，居士但饮薄薄酒。岂其必取齐之姜，又恐不为白也母。虽然客或许敦庞，惭愧我无白壁双。更向稠桑老人卜，准备买红缠酒缸。
寄伊阳令周文之括户	[金朝] 李俊民	几年客里厌驰驱，故向伊川好处居。刚受一廛同许子，谁知四壁过相如。厥田不称中中赋，此事真堪咄咄书。疲俗脂膏今已尽，看看鞭算及舟车。
寄赵庭干二首 其二	[金朝] 李俊民	君还携幼去幽燕，我向荒山学种田。千里暮鸿行断处，碧云容易作愁天。
贾佐之以进士充军被挞	[金朝] 李俊民	便从宁越立威名，可信王尼长作兵。著甚不谈军旅事，碧油幢下尽书生。
焦彦昭失中子	[金朝] 李俊民	相逢地下果何如，自谓情钟亦太愚。未必珠能空老蚌，岂期玄不与童乌。且怜商也无三罪，尚喜徐卿有二雏。万事尽归天予夺，速宜收泪谢玄夫。
解嘲	[金朝] 李俊民	尊前共醉泼醅香，下马谁家白面郎。见说千金能买笑，老夫那得一钱囊。
锦堂碧落寿席	[金朝] 李俊民	年光过隙一何忙，知命年来百念忘。公事了时阴德大，尘缘断后道心凉。未偿勇退求闲志，先得长生不老方。共劝十分添寿酒，莫辞酩酊醉山堂。
锦堂四咏 其二 夏云多奇峰	[金朝] 李俊民	初见云从山里出，须臾云结势如山。一声霹雳催时雨，云不能闲山自闲。
锦堂四咏 其三 秋月扬明辉	[金朝] 李俊民	谁为天公洗眸子，试将把酒问姮娥。清光一片已如许，斫却桂时应更多。
锦堂四咏 其四 冬岭秀孤松	[金朝] 李俊民	凛凛苍髯晚节孤，雪中倾盖若旁无。一经元亮盘桓后，气压秦时五大夫。
锦堂四咏 其一 春水满四泽	[金朝] 李俊民	一番雨过绿生肥，正是桃花欲浪时。掠地风来吹不皱，细看面面尽玻璃。
经童	[金朝] 李俊民	盈门修郑校，同队执韦经。苏子应千里，徐儿向九龄。雁行成次序，莺语太丁宁。堪笑西城老，朝朝酷教刑。
九里谷	[金朝] 李俊民	九曲羊肠路，千层剑戟山。行钩藤蔓刺，坐印石花斑。树发三春暮，云归万壑闲。相陪林下屐，虽倦不知还。
九日答朱寿之	[金朝] 李俊民	与客登高处，节物伤迟暮。不见白衣来，三复秋风句。
九日下山	[金朝] 李俊民	宰肉陈平社，折腰元亮乡。车无门外辙，菊与径皆荒。所恨国难守，若为家不忘。天威寒气逼，急急下山阳。
句龙庙	[金朝] 李俊民	溪行十里气如蒸，危槛凭虚不厌登。咫尺仙山在尘世，杖藜来往几人曾。
客中寒食	[金朝] 李俊民	断蓬踪迹寄天涯，剑戟林中阅岁华。又值禁烟焦举节，柰无对月少陵家。惊心咄咄催归鸟，触目冥冥溅泪花。老后愁怀谁遣得，未应端的酒胜茶。
枯松	[金朝] 李俊民	为嫌红紫污家风，故向春来学种松。祗恐等闲儿女辈，辄将斤斧损髯龙。
宽张文玘	[金朝] 李俊民	怪来久不造龙门，依旧相逢一笑温。任把锦囊嘲李贺，休将布鼓诧王尊。事随势过心犹骇，言与时违舌可吞。谁为书生肯推毂，绨袍且念故人恩。
狂风	[金朝] 李俊民	春光著物酒如浓，白白红红眼界中。又是一场蝴蝶梦，能禁几度落花风。
郎子云酒熟同李茂卿史正之豪取不许	[金朝] 李俊民	爱钱措大眼孔小，病酒先生舌本乾。债是寻常谁不有，囊嫌羞涩且留看。三人未必一人损，豪气难忘习气酸。毦氉相逢欲空去，从来如此四并难。
老杜醉归图	[金朝] 李俊民	花下骑驴不踏泥，花閒醉后复何之。慇勤骥子扶归去，明日重来别有诗。
李晋王坟	[金朝] 李俊民	雄名凛凛振沙陀，为国功深柰老何。多少三垂冈上恨，伶人都进百年歌。
李子搢约同上山督之	[金朝] 李俊民	踏青时节醉何妨，一掬归心想见忙。杖屦不须从捷径，觥筹且莫恋欢场。明山秀水家家景，野草闲花处处香。休讶登临无脚力，世閒险阻备曾尝。
历阳侯	[金朝] 李俊民	韩生去世冠军废，独望楚强心亦劳。谩向鸿门撞玉斗，岂知鹿死在金刀。
刘汉臣堂甫北归	[金朝] 李俊民	哀哉同队鱼，尽在枯池里。纵免鼎中烹，将见渴欲死。造物何不仁，岂独困二子。我虽江湖心，恨无斗升水。
留别	[金朝] 李俊民	主人把酒再三留，送客风高势未休。更听愁眉歌一曲，尊前肠断小温柔。
留别	[金朝] 李俊民	故人不寄一枝梅，亲到前村雪里来。兴未尽时还又去，为君更觅暖寒杯。
留别草堂诸友	[金朝] 李俊民	青山莫厌往来频，野鹤孤云自在身。客路傍春风色好，明朝便是远行人。
留别李巽之	[金朝] 李俊民	嗟嗟平生交，所恨不耐久。几年戎马间，太半正丘首。忆初识君面，同门皆小友。倏忽五十春，相见成老叟。淹淹泉下人，树拱骨已朽。崎岖见在身，何幸得此寿。感慨岁云晚，哀泪迸林薮。古今均一梦，万事付杯酒。
柳 其一	[金朝] 李俊民	一年春色到溪头，展尽眉閒几点愁。才得东君暂时意，笑他张绪不风流。
陆浑佛髻山	[金朝] 李俊民	十步都无一步平，往来人似画图行。可怜一派温泉水，不与荒山洗恶名。
乱后寄兄 其一	[金朝] 李俊民	长剑何人倚太行，毡裘入市似驱羊。怒降白起不仁赵，死守裴侯无负唐。可柰昆炎焚玉石，更堪蜀险化豺狼。紫荆犹是阶前树，风雨何时复对床。
驴为人盗去 其二	[金朝] 李俊民	长街愁杀郑昌图，便是徒行鲁大夫。纵复东家借还许，不知泥滑敢骑无。
毛晋卿肖山堂	[金朝] 李俊民	悠然林下客，世事颇能料。闲中意自适，身外名肯钓。卜居山之阳，初为识者笑。势将陵岱华，气欲吞嵩少。方寻愿谷归，稍近孙台啸。微茫数烟岫，巉绝对云峤。为我增双明，未必在远眺。始虽如直友，久乃得心照。恐随有力去，或被移文诮。己见成膏肓，百计莫可疗。一时烟霞语，慎勿骇廊庙。咄哉肖山堂，所以警不肖。
梅花堂小酌与河南府马师共	[金朝] 李俊民	往来不绝郑崇门，清浊那分北海尊。今夜梅花堂上月，与人作个好黄昏。
孟浩然图 其二	[金朝] 李俊民	蹇驴却指旧山归，可笑先生五字诗。仕为不求明主弃，此行安得怨王维。
孟浩然图 其一	[金朝] 李俊民	却因明主放还山，破帽骑驴骨相寒。诗句眼前吟不尽，北风吹雪满长安。
勉和筹堂来韵 其二	[金朝] 李俊民	气似阳和处处春，但随流俗混光尘。须知舌在为身累，非是是非何等人。
勉和筹堂来韵 其三	[金朝] 李俊民	四海男儿得志时，归来一段话新奇。野人不管兴亡事，饮恨闲看老杜诗。
勉和筹堂来韵 其四	[金朝] 李俊民	汉祖龙兴自有时，未应六出计皆奇。采芝人向山中老，不见功名一首诗。
勉和筹堂来韵 其一	[金朝] 李俊民	往古来今秋复春，嬴颠刘蹶总成尘。蜗牛角上争闲气，笑倒南华梦蝶人。
庙学落成	[金朝] 李俊民	斯文天末器，吾道有时厄。方嗟凤兮衰，遽叹麟也获。继遭秦焚书，又被鲁坏宅。迩来天下事，多自马上得。不修下车礼，不献在泮馘。不授羽林经，不讲博士席。旁若没字碑，肯见一逢掖。偶因长乐老，尽挟兔园册。及见中选人，始知为学益。学者如牛毛，自古数濩泽。连年取青紫，易于地芥拾。争将逸驾攀，遂向塞路辟。挥之无倚门，从者皆入室。肃肃俎豆风，洋洋弦歌邑。几时复论秀，四海望偃伯。术能向者谁，世无秋风客。
明皇击梧图	[金朝] 李俊民	不使梨园弟子知，太平音在凤凰枝。一朝野鹿衔花去，长恨秋风落叶时。
母师圣醉归夜溺伊河抱桥柱而死	[金朝] 李俊民	日日贪杯醉不醒，待将风味学刘伶。可怜王子龛前水，夜半寒光落酒星。
母师圣醉中落水用郭进之韵	[金朝] 李俊民	无人桥上醉婆娑，脚力危时可柰何。贺监未应真落井，屈平到底也随波。浮云世事黄粮梦，斜日秋风薤露歌。点检交情能有几，柴门今后雀堪罗。
暮春和端甫韵	[金朝] 李俊民	雨夕风朝乐事妨，老来犹自为花忙。春光一岁只三月，尊酒百年能几场。辛苦衙蜂输蜜课，等闲巢燕得泥香。如何复共遨头醉，待把银瓶指点尝。
暮秋有感	[金朝] 李俊民	乱鸦无数噪寒林，林下风吹落叶深。惟有黄花枝上露，向人犹似泣残金。
裴公亭	[金朝] 李俊民	青山如画水如蓝，自笑平生性僻耽。尊酒留连妨逸兴，不能一到侍中庵。
平水八咏 其八 西蓝夜雨	[金朝] 李俊民	暮云深锁梵王家，楼阁峥嵘阅岁华。香火半残僧入定，卧听窗外落檐花。
平水八咏 其二 广胜晴岚	[金朝] 李俊民	等闲过了万千峰，偃蹇相看意不浓。洗出青山真面目，祗疑海底有天龙。
平水八咏 其六 姑山晚照	[金朝] 李俊民	嫩寒篱落似江村，雪里精神月下魂。桥北桥南路分处，行人立马待黄昏。
平水八咏 其七 晋桥梅月	[金朝] 李俊民	物外神仙自一家，等闲不许占烟霞。只今冰雪人何处，惆怅山前日易斜。
平水八咏 其三 平湖飞絮	[金朝] 李俊民	三月湖边祓禊亭，依依杨柳雨中青。晚来风起花如雪，春色都归水上萍。
平水八咏 其四 锦滩落花	[金朝] 李俊民	春风桃叶复桃根，相妒封姨似少恩。无限乱红随水去，人閒何处觅仙源。
平水八咏 其五 汾水孤帆	[金朝] 李俊民	古渡无人鸟迹多，眼前历历旧山河。片帆不是秋风客，谁向中流发棹歌。
平水八咏 其一 陶唐春色	[金朝] 李俊民	松柏森森护帝宫，至今和气在河东。诗人不尽当时事，八景图中见国风。
七夕	[金朝] 李俊民	云汉双星聚散频，一年一度事还新。民閒送巧浑闲事，不见长生殿里人。
千里江山图 其二	[金朝] 李俊民	笔下江山取意成，一峰未尽一峰生。凭谁试向行人问，水郭烟村第几程。
千里江山图 其一	[金朝] 李俊民	曾把云山烂漫酬，杖藜随处贾胡留。如今脚力那千里，水墨中间只卧浮。
沁园怀古	[金朝] 李俊民	风波平地难开眼，剑戟群山欲割肠。冠盖随时成物故，园林何日破天荒。摩挲碑石空怀古，点检图经为补亡。谁是熙熙堂上客，近来老子也和光。
沁园十二咏 其八 清晖亭	[金朝] 李俊民	高山森似剑铓立，流水平如罗带舒。人在水光山色里，笑渠潘阆倒骑驴。
沁园十二咏 其二 翠兰亭	[金朝] 李俊民	蓬艾丛深特地藏，游蜂何处觅幽芳。楚人大段无分别，不识离骚传里香。
沁园十二咏 其九 富览亭	[金朝] 李俊民	天于万物岂私我，领略风光天不嗔。自古山阳景佳处，尽都分付与闲人。
沁园十二咏 其三 暗香亭	[金朝] 李俊民	三两横斜鹤膝枝，一朝须有返魂时。试看今后黄昏月，得似西湖七字诗。
沁园十二咏 其十 桃园	[金朝] 李俊民	一时得意笑春风，不见春风满树空。老去惜花心尚在，为君留眼看蒸红。
沁园十二咏 其四 七贤台	[金朝] 李俊民	放迹山阳志尚同，至今林下仰高风。欲将人物图中看，恐遇生前李卫公。
沁园十二咏 其一 熙熙堂	[金朝] 李俊民	眼前草木强争春，往日繁华一聚尘。山水中閒赏心在，不知谁是肯堂人。
清明席上同史正之姚君宝子昂	[金朝] 李俊民	浮云雨后自纵横，不待风收放晓晴。百计花期成谩与，一年春色过清明。谁家钻燧罢藏火，何处吹箫犹卖饧。回首故园魂欲断，鸟飞只是片时程。
秋日有感	[金朝] 李俊民	节气先凋一叶桐，人閒何处不秋风。梁园胜事随流水，满目愁云锁故宫。
劝行	[金朝] 李俊民	谁肯收心醉六经，只言酒是在天星。若能读得离骚后，学取先生半日醒。
壬寅九日和君玉来韵 其二	[金朝] 李俊民	书生纸里亦枵然，欲去街头恰百钱。寄语西风莫相笑，一杯便是菊花筵。
壬寅九日和君玉来韵 其一	[金朝] 李俊民	山城与客醉陶然，日日相陪费万钱。马上行人几时去，一杯我欲助离筵。
壬寅九日同史正之刘济之君祥仲宽姚子昂东城小酌寄锦堂王君玉 其二	[金朝] 李俊民	兴来落笔任横斜，坐上朋樽续续加。貌似叶红皆被酒，头如雪白也簪花。金风渐急秋将暮，玉树相依客尽嘉。酩酊入城扶不去，临街下马是谁家。
壬寅九日同史正之刘济之君祥仲宽姚子昂东城小酌寄锦堂王君玉 其一	[金朝] 李俊民	长天一色雁行斜，雨过南山气势加。懒后不冠羞白发，兴来无酒负黄花。何人见忆闲陶令，有客徒嘲老孟嘉。秋景满前宜共赏，未应件件属诗家。
任仲山弄璋	[金朝] 李俊民	奕世多阴德，传家得宁馨。人閒熊有梦，天上昴无星。喜洽犀钱座，光生玉树庭。钟情笑卢老，白发望添丁。
任仲山谈西府事	[金朝] 李俊民	德音到处下情通，喜动山城百岁翁。和气挽回中国化，威声振起外台风。少酬汉使澄清志，不愧周官燮理功。南北封疆归一统，太平立法自河东。
儒	[金朝] 李俊民	世治其术重，世乱其术轻。太平然后用，用然后太平。
三害图 其二	[金朝] 李俊民	挟矢操弓短后衣，扬扬意气似男儿。欲凭一怒除民害，可惜为人自不知。
三害图 其一	[金朝] 李俊民	慷慨平西气不衰，勇于三害欲除时。流芳已入忠臣传，何处人閒更有诗。
埽晴妇	[金朝] 李俊民	卷袖褰裳手持帚，挂向阴空便摇手。前推后却不辞劳，欲动不动谁掣肘。偶人相对木与土，神女但誇朝复暮。龙公不作本分事，中閒多少闲云雨。见说周人忧旱母，宁知东海无冤妇。慇勤更倩封家姨，一时断送龙回首。
僧奴 其二	[金朝] 李俊民	喜事相寻种种来，岂期天意一朝回。璋从弄后熊无梦，月到圆时蚌有胎。便可字教阿买识，那消钱为窟郎堆。贤愚怀抱俱休挂，且尽前尊露顶杯。
僧奴 其一	[金朝] 李俊民	白发因缘短犊车，可怜小德外家无。蚌生珠后何嫌老，凤有毛时亦自殊。会看伯仁兴络秀，不妨节信论潜夫。刘生谁谓难成事，将相从来有种乎。
山中寄张汉臣李广之	[金朝] 李俊民	枳棘非所栖，系匏焉不食。未黔墨子突，又夺伯氏邑。一年三褫服，半岁两涂敕。归去来山中，无器亦无得。
上九里谷与济之君祥仲宽李德方朱寿之姚子昂	[金朝] 李俊民	太行巍巍形势尊，造物设险雄中原。巨灵一朝擘石裂，连峰忽断开山门。侵云直上几千尺，挂壁一径愁攀援。十步回头五步坐，慄慄汗出如浆翻。清风掖至最高顶，下视寰海尘埃昏。天坛咫尺若有待，顾我不往惭食言。世间好处岂不爱，脚力虽尽心常存。为君试写远游兴，夜半月出清吟魂。
上长平寄杨成之	[金朝] 李俊民	衰迟长在外，矍铄愧征鞍。世路惊心恶，天风刮面寒。迢迢人渐远，冉冉岁将残。今夜梅稍月，同谁共倚栏。
射虎	[金朝] 李俊民	逐鹿中原鹿已无，功名那在一于菟。分明射中南山虎，李广元来不丈夫。
申元帅四隐图 其二 陶渊明	[金朝] 李俊民	迎门儿女笑牵衣，回首人閒万事非。自是田园有真乐，督邮那解遣君归。
申元帅四隐图 其三 孟浩然	[金朝] 李俊民	平生只有在山缘，北阙归来也自贤。破帽蹇驴风雪里，新诗句句总堪传。
申元帅四隐图 其四 李太白	[金朝] 李俊民	谪在人閒凡几年，诗中豪杰酒中仙。不因采石江头月，那得骑鲸去上天。
申元帅四隐图 其一 严子陵	[金朝] 李俊民	羊裘隐迹唤难回，曾犯当年帝座来。京洛江湖各天性，钓鱼台不羡云台。
十六日夜戏书	[金朝] 李俊民	贪作梅花梦，都忘柳絮禅。可怜人与月，不似夜来圆。
十六日雨	[金朝] 李俊民	平地俄惊霹雳声，老龙功过此应分。不知东海因谁祭，却笑西华欲自焚。四面蔽亏无日月，百神奔走会风云。时人那识天公事，一溉惟知有巨君。
十七日送行	[金朝] 李俊民	悤悤又别故园春，花落犹随马后尘。相对离筵莫惆怅，送行人是欲行人。
食芡	[金朝] 李俊民	池底休铺锦，鸡头自有栽。柔中皆水性，刚外乃天才。精彩惟鱼目，珠圆出蚌胎。坐间咄嗟致，不似荔枝来。
史遂良寿日	[金朝] 李俊民	任他白发不相饶，两颊春红醉里潮。今日凤凰台上月，未知谁可共吹箫。
史遂良索诗	[金朝] 李俊民	立身有道邦，谁似直哉史。流传百世后，各各异行止。许史有何厚，在汉势如彼。安史有何薄，在唐乱如此。人之贤与愚，皆为类所使。近从侪辈中，偶得一狂士。未能通一经，谓可拾青紫。时时出俚句，技痒不自己。只恐落调歌，难入知音耳。纵横言世事，不顾剌舌耻。焉知阮嗣宗，口不挂臧否。年高鬓如雪，乡曲所不齿。试与阿戎谈，咄哉犁之子。
书壁	[金朝] 李俊民	世事纷纷变，人生种种愁。行年三十九，得岁又平头。
水帘	[金朝] 李俊民	倒倾蛟室泻琼瑰，派落空岩雪浪堆。卷地封姨收不起，素娥垂下玉钩来。
四哥生日	[金朝] 李俊民	秀出三株树，芳联五桂枝。杜家怜骥子，徐氏重麟儿。已有高门望，方当志学时。一杯添寿酒，满酌不须辞。
四皓奕棋图	[金朝] 李俊民	坐看咸阳王气收，岂无人杰自安刘。都缘鸿鹄心犹在，一局闲棋不到头。
送别曹汉卿	[金朝] 李俊民	马上功名柰老何，出门无地不风波。凭谁试著回天力，有客空挥却日戈。青眼乍惊行处少，赤心常笑话中多。愁人近亦无肠断，又听离筵送别歌。
送参谋刘君祥 其一	[金朝] 李俊民	寂历书斋独坐寒，白头羞见雪中山。虚名得失蜗争外，浮世荣枯蚁梦閒。半夜朔风催客起，几时新月望君还。鹤鸣林下无人共，何处烟霞不可闲。
送郡侯段正卿北行 其二	[金朝] 李俊民	猎猎霜风堕指寒，一鞭行色抵天山。马嘶衰草孤烟外，雁没长空落照间。入塞尽穿毡帐过，去乡须待锦衣还。功名大抵黄粱梦，薄有田园便好闲。
送郡侯段正卿北行 其一	[金朝] 李俊民	征途万里朔风寒，过尽阴山复有山。岁既在于辰巳后，星多客向斗牛间。漫漫积雪无冬夏，劫劫飞鸿自往还。若到龙庭试回首，太行一片白云闲。
送苗世显归上党	[金朝] 李俊民	故人千里寄书来，长恨天涯唤不回。行路难行涩如棘，归装莫待北风催。
送史邦直入洛	[金朝] 李俊民	肉山南去汗如流，了取公家事便休。征棹不沾瓜蔓水，归装莫待菊花秋。忙中暂过平嵩阁，别后频登望省楼。若问鹤鸣近消息，翅翎飞不到扬州。
随州长官张鹏举暨	[金朝] 李俊民	寂寥秋思梗吟怀，几度柴门鹊噪开。一话胜看江表传，百书不及陇头梅。马催行色日边去，雁送归程天际来。万里龙庭莫辞远，中原事业望人才。
索和长平诸诗友送行韵信笔奉呈君玉闰之资客中一笑 其二	[金朝] 李俊民	青春人物正当时，咫尺云天快乐披。相见便如胶漆密，此行还似筈弦离。方传细柳将军令，或赋甘棠召伯诗。待得一朝公事了，联镳西去未为迟。
索和长平诸诗友送行韵信笔奉呈君玉闰之资客中一笑 其三	[金朝] 李俊民	此身莫辄犯针毡，只合浮沉委自然。久堕风波人海里，暂依云汉使星边。斗升乞活真堪笑，青紫归耕亦可怜。早晚皇家重名器，著鞭当在祖生先。
索和长平诸诗友送行韵信笔奉呈君玉闰之资客中一笑 其四	[金朝] 李俊民	老觉粗疏过往时，赤心今始为君披。交情大抵无新旧，人事从来有合离。见说片辞能折狱，未尝一话不言诗。河东自古文明地，可惜儒冠感遇迟。
荅祁定之	[金朝] 李俊民	归袖迎风拂面埃，青山望处白云埋。如何千载离家鹤，学得仙时不便来。
荅祁定之韵	[金朝] 李俊民	黄菊催秋暮，青山劝客归。事随时渐改，人与物皆非。爽气收残暑，闲云送落晖。平生会心似，别后往来稀。
汤下寺壁	[金朝] 李俊民	滚滚龙泉自吐吞，谁能个里混光尘。再三绕壁寻题句，饶舌山禽不避人。
唐臣满月洗儿索诗故赋	[金朝] 李俊民	白头休恨梦熊迟，却是人閒久远期。有客已为摩顶记，为君复草弄璋诗。一从老蚌生珠后，再值姮娥月满时。咫尺昂霄看英物，不须女子作门楣。
唐臣满月洗儿索诗故赋	[金朝] 李俊民	幽径疏篱竹外村，淡烟斜日水边城。地形占斗辨南北，风俗以人分重轻。坐上有山围似画，樽中得酒论如兵。青春将种多才调，拂袖林泉恐不情。
题断碑	[金朝] 李俊民	节角催残卧夕阳，岂无神物护文章。一从荐福雷轰后，片石犹争日月光。
调祁定之	[金朝] 李俊民	风埃满面发蓬垂，欲学乔松久远期。浮世几场漂杵血，流年一局烂柯棋。不须玉女引巢父，那在神官邀退之。果待吹嘘送天上，人閒事了未为迟。
听乐	[金朝] 李俊民	闻韶还似在齐时，三月犹然味不知。若要得他安乐法，请君听取四休诗。
同济之游百家岩怀郭延年右感	[金朝] 李俊民	雨晴闲向百岩游，今古都成一段愁。老衲解回山下虎，真人跨入洞中牛。水流花落三春暮，鸟没云沉万事休。有道碑前空堕泪，往来谁复共仙舟。
同申元帅游司马山	[金朝] 李俊民	千年古庙映崇冈，寂寂空庭草树荒。见说旱时求得雨，一池由有老龙藏。
王德华默轩	[金朝] 李俊民	春秋岂敢措一字，宾主不须谈两都。万事尽皆皮里著，为君终日鼓咙胡。
王季文南迈怏怏不得意书此以缓之	[金朝] 李俊民	大家都待倚栏干，摘索幽花草棘閒。方便春风无不到，忍教雪里一枝寒。
王庭秀悠然轩	[金朝] 李俊民	小轩开后快双明，峭拔南山立翠屏。好是晚来新雨过，白云堆里露尖青。
为刘益之营中上王怀州 其二	[金朝] 李俊民	毡帐连云逐日移，胡笳月底不胜悲。中原为患有骄子，造物戏人如小儿。冯铗纵弹无便去，晏骖未解有谁知。天涯回首消魂处，故国霜前雁过时。
为刘益之营中上王怀州 其一	[金朝] 李俊民	自分毛锥不入时，如今尤恨埽门迟。徒劳魏氏贪鸡肋，却笑虞人望羖皮。未有赤心相待处，柰何白发是归期。傥令扶病还桑梓，横草难忘报所知。
闻捷音招王德华吴天章等出山	[金朝] 李俊民	红尘一骑报平安，知是元戎小队还。且喜好音来汴水，仍将旧事问潼关。横云自护车箱涧，落日空衔箭筈山。只恐膏肓归不得，早随春色到人閒。
吴神	[金朝] 李俊民	山头多少往来人，香火争将瓦鼎焚。箫鼓下山人渐远，晚风吹起一溪云。
五哥生日	[金朝] 李俊民	落落青云器，天然骨骼奇。自从怀橘后，每恨学书迟。同乐怜荆树，相煎笑豆萁。气豪常自许，跃马是男儿。
西山问羊	[金朝] 李俊民	淡泊不禁频皛饭，寻常无以致毡根。西山茧耳多于石，肯与书生踏菜园。
席次	[金朝] 李俊民	不到西山二十春，风光别后一番新。再三点检尊前客，白发相看有几人。
席上戏李巽之	[金朝] 李俊民	薰风原上麦连云，箫鼓家家乐社神。半醉尊前喧语笑，老夫愁独泪沾巾。
戏北台孙讲师仲远	[金朝] 李俊民	何处闲田不可耕，山头烽火水边营。道人高卧云千顷，留取南台与鹤鸣。
戏曹汉臣 其二	[金朝] 李俊民	移得花将碧落栽，一枝开后百枝开。今生也有狂灵运，待入东林社里来。
戏曹汉臣 其一	[金朝] 李俊民	一见高僧话亦高，醉中往往爱禅逃。尔曹自谓曹溪后，不怕曹溪笑尔曹。
戏嘲	[金朝] 李俊民	江西社里几诗流，咏月嘲风未肯休。得句不能当竞病，措辞那敢向春秋。笑翻王氏三珠树，惊倒张家五凤楼。带系雪诗三十韵，胜如骑鹤上扬州。
戏高广之	[金朝] 李俊民	一饮遇伶妇，一饭值丘嫂。徒教乞米僧，时时送卢老。
戏杨成之	[金朝] 李俊民	客路风霜颇倦游，出门又是一番愁。行人立马无情甚，扶上征鞍不自由。
下鳌背	[金朝] 李俊民	浮云踪迹去留难，谷谤岩嘲勒我还。毕竟一身无著处，大都百计不如闲。无多伎俩三休外，是亦风流二老閒。昨日主人今日客，回头山色若为颜。
下太行	[金朝] 李俊民	山中日日伴云閒，不见閒云只见山。君去试从山下望，青山却在白云间。
香梅二首 其二	[金朝] 李俊民	一枝潇洒陇头香，分付新愁竹叶觞。纸帐不须寻短梦，天涯倦客已无肠。
香梅二首 其一	[金朝] 李俊民	被谁说破梦中梅，应有罗浮倒挂来。祇为怕愁贪睡后，返魂才向北枝开。
襄阳咏史 其八 宋玉宅	[金朝] 李俊民	离骚经里见文章，水绿山青是楚乡。往事一场巫峡梦，秋风摇落在东墙。
襄阳咏史 其二 白沙湖	[金朝] 李俊民	闻道沙堤水陷时，茫茫无处觅完堤。当时禹迹依然在，以壑为邻笑白圭。
襄阳咏史 其二十 凤林	[金朝] 李俊民	天宝诗人去却回，果曾北阙上书来。若为耆旧无新语，明主何尝弃不才。
襄阳咏史 其二十八 汉阴台	[金朝] 李俊民	怪来赐也多言甚，笑倒忘机老汉阴。巧拙大都归一溉，宁教劳力莫劳心。
襄阳咏史 其二十二 夫人城	[金朝] 李俊民	见说韩门素识兵，故知西北势先倾。未应有子如豚犬，何在夫人自筑城。
襄阳咏史 其二十九 善谑驿	[金朝] 李俊民	皆因盂酒与豚蹄，致使他乡笑滑稽。无限驿亭来往客，独言齐赘不归齐。
襄阳咏史 其二十六 武安君庙	[金朝] 李俊民	归去咸阳是老头，如何此地肯重游。分明祀典无交涉，只合英灵在杜邮。
襄阳咏史 其二十七 修禊亭	[金朝] 李俊民	相唤相呼上巳游，国人无日不思周。近来烽火遭三月，那得闲杯逐水流。
襄阳咏史 其二十三 诫虎碑	[金朝] 李俊民	未除不必烦周处，欲刺何须待卞庄。入市如羊听命去，至今无害到襄阳。
襄阳咏史 其二十四 杜甫故里	[金朝] 李俊民	不知故隐几时离，天宝年閒处处诗。过客不须寻世谱，万山山下看沈碑。
襄阳咏史 其二十五 尹氏一门四阙	[金朝] 李俊民	萱堂犹是忘忧地，乌屋相传反哺恩。一段家风谁出自，千年鼻祖守关门。
襄阳咏史 其二十一 斩蛟渚	[金朝] 李俊民	久愤江于投水俗，近忧泉室泣珠人。到头不是池中物，血溅惊波剑有神。
襄阳咏史 其六 光武庙	[金朝] 李俊民	海内英雄待一呼，云龙际会入东都。羯奴不识真人事，徼倖中原欲并驱。
襄阳咏史 其七 楚昭王庙	[金朝] 李俊民	一閒茅屋暗尘埃，香火凄凉几奠杯。故国到今如传舍，后人复使后人哀。
襄阳咏史 其三 戍逻垦田	[金朝] 李俊民	屯彻南阳井井田，剑牛刀犊两功全。石城惊落吴儿胆，野宿貔貅万灶烟。
襄阳咏史 其三十 沧浪歌	[金朝] 李俊民	江上扬扬一棹波，众中清浊笑怀沙。不知歌后沧浪曲，却入骚人屈宋衙。
襄阳咏史 其三十八 仲宣井	[金朝] 李俊民	试看汲古几何深，犹有馀波慰渴心。谁把石栏移便坐，并邻又得一繁钦。
襄阳咏史 其三十九 兹楼	[金朝] 李俊民	见说襄阳有古风，可怜耆旧老无功。当年汉主龙兴地，尽在登楼四望中。
襄阳咏史 其三十六 冠盖里	[金朝] 李俊民	道口亭前多贵游，一时来往亦风流。若能共画安刘计，岂独英雄记里收。
襄阳咏史 其三十七 呼鹰台	[金朝] 李俊民	英豪并起望人才，底事将军谩筑台。倘使曹公肉能饱，如何唤得野鹰来。
襄阳咏史 其三十三 习家池	[金朝] 李俊民	日日山公载酒过，醒时常少醉时多。儿童拍手阑街笑，惊破沧浪一曲歌。
襄阳咏史 其三十四 的颅溪	[金朝] 李俊民	得雨蛟龙未易图，枉劳木禺用机谟。死生毕竟谁堪托，今日才方见的颅。
襄阳咏史 其三十五 作乐山	[金朝] 李俊民	悠悠曾不倦登临，眼底何人为赏音。白雪一歌犹掩耳，安知梁父是龙吟。
襄阳咏史 其三十一 竞渡	[金朝] 李俊民	憔悴沉湘楚大夫，魂招鱼腹肯来无。至今江上渔歌在，尚问何由得渡湖。
襄阳咏史 其十 酂城	[金朝] 李俊民	谁是兴刘第一功，我侯只合最先封。当时猎犬犹争甚，得鹿权都在指踪。
襄阳咏史 其十八 谷隐山	[金朝] 李俊民	衮斧留心汉晋閒，岂期谷隐避名难。一人有半随秦去，不得相离释道安。
襄阳咏史 其十二 隆中	[金朝] 李俊民	一朝师出震关东，料敌曹吴几日功。未毕将军天下计，乾坤容易老英雄。
襄阳咏史 其十九 庞公祠	[金朝] 李俊民	踏破衡山急急回，凤林尽是漉篱材。大家了得无生著，倾出团圞话里来。
襄阳咏史 其十六 徐庶宅	[金朝] 李俊民	谁知方寸去留初，尽把功名付葛庐。举目檀溪人不见，空传谷隐念交书。
襄阳咏史 其十七 刘表祠	[金朝] 李俊民	天运端能卧可收，江山形势数荆州。当时若听韩嵩策，那得曹瞒享士牛。
襄阳咏史 其十三 关将军庙	[金朝] 李俊民	鼎足相吞势未分，谁能倾盖得将军。曹吴不是中原手，天下英雄有使君。
襄阳咏史 其十四 鹿门山	[金朝] 李俊民	百年巢穴子孙安，十日长闻九日闲。说破姓名人不识，鹿门山是德公山。
襄阳咏史 其十五 庞士元宅	[金朝] 李俊民	鹰自养来饥肯去，龙从卧后顾须频。到头骥足非难展，祇在当时驾驭人。
襄阳咏史 其四 樊城	[金朝] 李俊民	暂来朱序秦还守，初入曹仁汉复攻。颠倒江山今几主，樊侯依旧袭周封。
襄阳咏史 其四十 堕泪碑	[金朝] 李俊民	愤深藉馆年年祭，痛切夷陵岁岁祠。不见征南遗爱地，至今泪堕岘山碑。
襄阳咏史 其四十二 晋柏	[金朝] 李俊民	亭亭霜干上参天，色黛皮苍老更坚。当日不知谁手植，到今人与树千年。
襄阳咏史 其四十七 涌月亭	[金朝] 李俊民	徘徊亭上晚相宜，月与高人本有期。不比寻常三五夜，十分圆后是来时。
襄阳咏史 其四十三 文选楼	[金朝] 李俊民	朝朝暮暮蠹书鱼，选尽人閒得意书。常恐不能精此理，祗缘老杜近楼居。
襄阳咏史 其四十四 解佩渚	[金朝] 李俊民	相遇江皋事颇奇，一双佩解去还遗。未能南国无游女，咏取周人汉广诗。
襄阳咏史 其四十五 弄珠滩	[金朝] 李俊民	江沙一日蚌胎虚，游女争誇掌上珠。美化不将风俗禁，他年恐作媚川都。
襄阳咏史 其五 汉高庙	[金朝] 李俊民	垓下未闻歌散楚，泽中已见哭亡秦。乾坤到底归真主，愁杀鸿门碎斗人。
襄阳咏史 其一 古堤	[金朝] 李俊民	一决江源水自东，长堤隐隐卧如虹。不因传得襄阳操，人世何由见禹功。
谢杨成之	[金朝] 李俊民	与客西从济上回，明朝扶杖到云台。一尊相送休频劝，留作山行软脚杯。
辛丑中秋夜与用亨汉臣济之君祥子昂仲宽及诸同志聚饮于学宫阴不见月 其二	[金朝] 李俊民	莫嫌胜日燕游频，且慰寒窗力学勤。白也停杯将问月，退之利剑欲开云。清光难比秋三夜，痛饮何辞酒百分。况在頖宫思乐地，与君共采水中芹。
辛丑中秋夜与用亨汉臣济之君祥子昂仲宽及诸同志聚饮于学宫阴不见月 其一	[金朝] 李俊民	节物相催近觉频，胜游携酒意何勤。几人白发对明月，万里青天愁片云。袅袅风高秋已半，厌厌客醉夜将分。督邮气味从来恶，今日尊前也献芹。
新安	[金朝] 李俊民	芳草原头一望空，村南村北落花风。可怜当日堆钱屋，寂寂无人晚照中。
新样团茶	[金朝] 李俊民	春风倾倒在灵芽，才到江南百草花。未试人閒小团月，异香先入玉川家。
熊白	[金朝] 李俊民	所居无禹庙，有官升典签。掌亦我所欲，二者不可兼。
宿村舍 其三	[金朝] 李俊民	怀抱何曾得少欢，春愁飞上两眉间。一瓢谩酌独清水，几屐能穷无尽山。见说酒兵长日备，未知诗债几时还。须防别后将军禦，不待寻盟辄斩关。
宿村舍 其四	[金朝] 李俊民	三两残杯不尽欢，强陪年少贵游閒。客中未必常为客，山上那堪复有山。鹤发都从愁里变，貂裘直待醉时还。一朝却入庞公市，惊倒城门老抱关。
宿村舍 其一	[金朝] 李俊民	别后曾无一日欢，风光都在落花閒。眼青羞对门前柳，头白相惊雪里山。华表鹤来犹是客，乌衣燕去不知还。森森庭院荒荆棘，虎豹窥人夜撼关。
宿海会寺 其二	[金朝] 李俊民	青山云水窟，杖锡几时来。竹待香严击，松经道者栽。西江无水吸，震旦忽花开。三笑图中友，同倾破戒杯。
宿海会寺 其一	[金朝] 李俊民	佛堂光未放，桑下唤难回。是处皆堪歇，何山不可开。泉因龙吐出，经自兔衔来。径向黄沙过，寻僧问劫灰。
宿夹谷彦实庵	[金朝] 李俊民	挂名仙籍上，晦迹茂林閒。门外丹河水，墙头明月山。境随心自远，人与话俱闲。应笑红尘客，区区谩往还。
许道真醉吟图	[金朝] 李俊民	断蓬踪迹寄天涯，老去情钟恋物华。回首锦江春寂寞，一杯愁里赋梨花。
宣差射虎	[金朝] 李俊民	北原风劲霜草枯，草閒出没藏于菟。眈眈来此被谁驱，不防邂逅冯妇车。将军胆气勇有馀，手中笑撚金仆姑。等闲如射兔与狐，两眼错莫精光无。深山大泽失所居，或撩汝头编汝须。可怜肉食无远图，伎俩不及黔之驴。
雪庵二梅图	[金朝] 李俊民	老对风光百不堪，画图彷佛见江南。为君试草花閒赋，未必心肠似雪庵。
雪后送宝泉之碧落	[金朝] 李俊民	洒面轻风不觉寒，天花散落满人閒。慇勤行脚休辞远，出得城门是雪山。
雪中寄	[金朝] 李俊民	秋空一洗绝纤埃，著脚街头雪半埋。试问希真门下客，衣蓑曾有葛三来。
烟江叠嶂图	[金朝] 李俊民	挥毫落纸生云烟，江北江南水墨天。爱画主人胸次别，卧游不用买山钱。
阳城怀旧 其二	[金朝] 李俊民	道途行处恶，故旧别来稀。涧口分流水，林梢挂落晖。好山留客住，幽鸟背人飞。门外秋光老，征鞍尚不归。
阳城怀旧 其一	[金朝] 李俊民	路梗伤时事，春归感物华。风波千万丈，烟火两三家。树杪失巢燕，墙根无主花。当年人不见，何处是生涯。
阳城题北台观壁	[金朝] 李俊民	几年空负北山移，今日方知见事迟。犹忆王凫初去后，忽惊丁鹤暂来时。虽无壁上题名字，颇愧棠阴听讼诗。指似荒城旧游处，西风摇落菊花期。
姚子昂画马	[金朝] 李俊民	雄姿卓立开天骨，腾踏万里如神速。可怜不遇九方皋，空使时人指为鹿。自从大奴守天育，无由更骋追风足。中原一战收乾坤，白发将军髀生肉。
姚子昂寿日	[金朝] 李俊民	门外风光二月初，衣冠把酒庆悬弧。一生接物无肠蟹，万事随缘短胫凫。坐上书空窥草圣，醉中疥壁笑诗奴。年来世事俱尝遍，只合千金养客躯。
野菊	[金朝] 李俊民	风露丛中取次芳，愁边过却几重阳。秋光到处多无主，不是闲花不肯香。
夜梦月下与数仙子酌酒仍各赋诗	[金朝] 李俊民	天风一埽暮云开，收拾群仙共酒杯。但指今宵是新月，不知曾照古人来。
夜雨 其二	[金朝] 李俊民	夜半天公号令催，即时惊起阿香雷。须知稼穑艰难甚，谁把阴阳燮理来。不使魃为周地虐，定应龙自葛陂回。邻家酒熟留连客，聊与愁人共一杯。
夜雨 其三	[金朝] 李俊民	化工宁许著诗催，平地俄惊失箸雷。行雨梦从巫峡断，为霖人自傅岩来。老农学稼无多力，太史书年有几回。爱酒陶家才种秫，何如共此即时杯。
夜雨 其一	[金朝] 李俊民	元气淋漓彻九垓，那消掩耳一声雷。雨虽不解知时节，云岂无心出岫来。所恨龙潜犹未起，大都天意卒难回。等闲莫话为霖事，且对檐花尽此杯。
一字百题示商君祥 其八 尘	[金朝] 李俊民	不忧悬榻室，可柰污人风。踏破青鞋底，犹疑是软红。
一字百题示商君祥 其八十八 闲	[金朝] 李俊民	太傅悬车里，仙家避世壶。老妻为纸局，坐隐是功夫。
一字百题示商君祥 其八十二 舞	[金朝] 李俊民	野鹤闻琴态，孤鸾对镜妍。为君小垂手，无地可回旋。
一字百题示商君祥 其八十九 懒	[金朝] 李俊民	交有书堪绝，师何记可嘲。不僧亦不俗，似痴还似高。
一字百题示商君祥 其八十六 啸	[金朝] 李俊民	成瑨风生坐，孙登月满台。东皋今寂寞，元亮早归来。
一字百题示商君祥 其八十七 傲	[金朝] 李俊民	王公轻以道，富贵骄以志。我见高尚人，盖有高尚事。
一字百题示商君祥 其八十三 睡	[金朝] 李俊民	客随陶令遣，斋甚太常严。傥或非黄奶，那知此黑甜。
一字百题示商君祥 其八十五 歌	[金朝] 李俊民	大音声自希，赏音人亦寡。宁可逆汝耳，不可废作者。
一字百题示商君祥 其八十一 饮	[金朝] 李俊民	竹叶杯中醁，金钗坐上春。浅斟低唱境，犹道是粗人。
一字百题示商君祥 其二 月	[金朝] 李俊民	过圆旁死魄，过缺哉生明。尚赖玉斧手，再修然后成。
一字百题示商君祥 其二十 松	[金朝] 李俊民	郁郁愁无地，青青独有心。疑从大夫后，倾盖到如今。
一字百题示商君祥 其二十八 蝶	[金朝] 李俊民	元从生处乐，肯向死前休。花底人閒世，如何不梦周。
一字百题示商君祥 其二十二 草	[金朝] 李俊民	日没露易湿，日出露易晞。人生大都几，王孙胡不归。
一字百题示商君祥 其二十九 龟	[金朝] 李俊民	汝壳将自遮，汝肠还自刳。可怜一底板，虽智不如愚。
一字百题示商君祥 其二十六 鹤	[金朝] 李俊民	去家丁令威，化身徐佐卿。不恋乘轩宠，九皋堪一鸣。
一字百题示商君祥 其二十七 蜂	[金朝] 李俊民	弄晴沾落絮，带雨护园花。有课常输蜜，无春不到衙。
一字百题示商君祥 其二十三 燕	[金朝] 李俊民	社后来何暮，梁閒话颇多。巢泥愁未稳，无面见淘河。
一字百题示商君祥 其二十四 雁	[金朝] 李俊民	俄见天边字，徒销客里魂。一书言不尽，为我叙寒温。
一字百题示商君祥 其二十五 鸥	[金朝] 李俊民	江静烟笼雪，天晴水浴衣。渔歌惊不起，物外两忘机。
一字百题示商君祥 其二十一 竹	[金朝] 李俊民	潇洒能医俗，檀栾看上番。我宁负此腹，忍使箨龙冤。
一字百题示商君祥 其九 春	[金朝] 李俊民	来莫怨春迟，去莫怨春忙。春不随人老，谁教汝断肠。
一字百题示商君祥 其九十 话	[金朝] 李俊民	万事就庾谈，一心对芝宇。不思炊作麋，但见风生麈。
一字百题示商君祥 其九十八 舂	[金朝] 李俊民	断木才脱粟，湿薪空爆竹。朝餐动及午，柰此雷鸣腹。
一字百题示商君祥 其九十二 归	[金朝] 李俊民	世路虽多梗，吾生岂系匏。西风倦飞翼，乐在一枝巢。
一字百题示商君祥 其九十九 炊	[金朝] 李俊民	旅食寄天涯，愁如桂玉何。莫忘生处乐，听取扊扅歌。
一字百题示商君祥 其九十六 蚕	[金朝] 李俊民	蚕月始条桑，悤悤妇姑忙。天寒授衣节，妇姑无完裳。
一字百题示商君祥 其九十七 织	[金朝] 李俊民	泛槎惊误客，折齿笑狂邻。不作回文字，愁嫌愁杀人。
一字百题示商君祥 其九十三 别	[金朝] 李俊民	更尽一杯酒，出门行路难。送君过南浦，忍泪凭栏干。
一字百题示商君祥 其九十四 愁	[金朝] 李俊民	解使回肠断，能催两鬓秋。天涯未归客，容易上眉头。
一字百题示商君祥 其九十五 忍	[金朝] 李俊民	气留脐可煖，唾使面自乾。无怨亦无恶，此腹如此宽。
一字百题示商君祥 其九十一 浴	[金朝] 李俊民	子春恐事败，佟之坐水淫。二者过不及，何如我洗心。
一字百题示商君祥 其六 山	[金朝] 李俊民	功名双鬓雪，心事数重山。山下人家好，终朝爽气閒。
一字百题示商君祥 其六十 仕	[金朝] 李俊民	虽有乘桴意，能忘出昼情。一官百僚底，是亦道之行。
一字百题示商君祥 其六十八 老	[金朝] 李俊民	尊年乡饮礼，击壤太平歌。甲子君休问，光阴得最多。
一字百题示商君祥 其六十六 愚	[金朝] 李俊民	膏以明自煎，薰以香自薪。善哉柳侯意，一字辱溪神。
一字百题示商君祥 其六十七 寿	[金朝] 李俊民	灰如恋阙心，雪似穷经首。问年今几何，看饮屠酥酒。
一字百题示商君祥 其六十四 隐	[金朝] 李俊民	孔负二宜去，嵇知七不堪。青山休老地，佳处是终南。
一字百题示商君祥 其六十五 智	[金朝] 李俊民	乐在知几早，忧因见道迟。遥怜鲍庄子，人笑不如葵。
一字百题示商君祥 其六十一 富	[金朝] 李俊民	狼籍胡椒斛，破散堆钱屋。不见贪者愚，求荣是求辱。
一字百题示商君祥 其七 泉	[金朝] 李俊民	滚滚势长往，泠泠味自清。拟将修水记，何况有诗情。
一字百题示商君祥 其七十 友	[金朝] 李俊民	偶因势贵贱，乃见朋得丧。岁寒山阴雪，独有戴可访。
一字百题示商君祥 其七十八 吟	[金朝] 李俊民	冥搜肠亦苦，只字得之难。作者有六义，惜哉坐一寒。
一字百题示商君祥 其七十六 卧	[金朝] 李俊民	一室散天花，一榻飏茶烟。家风嗣阿谁，残月晓风禅。
一字百题示商君祥 其七十七 笑	[金朝] 李俊民	和气须欢伯，开颜只孔方。世情如苦海，件件可鬨堂。
一字百题示商君祥 其七十三 行	[金朝] 李俊民	水笑杯犹渡，山惊锡尚飞。垂垂瓶钵老，何处未来归。
一字百题示商君祥 其七十四 住	[金朝] 李俊民	俗尚家灵运，谁堪社远公。空山云不出，愁杀渡溪风。
一字百题示商君祥 其七十五 坐	[金朝] 李俊民	一轩容膝安，半世行脚债。庞家老居士，举似无生话。
一字百题示商君祥 其七十一 身	[金朝] 李俊民	黄卷平生志，青山见在缘。百年令已半，只合斗樽前。
一字百题示商君祥 其三 云	[金朝] 李俊民	旱魃将为虐，从龙便出山。人间三尺雨，命罢早知还。
一字百题示商君祥 其三十 鱼	[金朝] 李俊民	华亭载月船，长安遮日手。一网腥城市，吾于尔何有。
一字百题示商君祥 其三十八 卜	[金朝] 李俊民	弃置复弃置，其然岂其然。百钱聊为我，更看小行年。
一字百题示商君祥 其三十二 儒	[金朝] 李俊民	秦坑秦即孤，鲁戏鲁寻削。伊谁蹈前轨，可谓束高阁。
一字百题示商君祥 其三十九 渔	[金朝] 李俊民	一声歌欸乃，万顷国烟波。鳌蟹中间醉，蓑衣拜浪婆。
一字百题示商君祥 其三十六 禅	[金朝] 李俊民	见桃浑不悟，对柏未尝参。虎啸龙吟子，风雷振一龛。
一字百题示商君祥 其三十七 医	[金朝] 李俊民	愈风陈有檄，止疟杜能诗。虽然医者意，何意亦何医。
一字百题示商君祥 其三十三 僧	[金朝] 李俊民	貌与松俱瘦，心将絮共沾。一庵空寂地，香火读楞严。
一字百题示商君祥 其三十四 道	[金朝] 李俊民	自知身是患，常谓道无名。欲作闲中友，随缘论养生。
一字百题示商君祥 其三十五 仙	[金朝] 李俊民	千载辽东鹤，双飞叶县凫。应怜尘世里，无地著臞儒。
一字百题示商君祥 其三十一 蟹	[金朝] 李俊民	食必视本草，贵在精物理。蔡侯何卤莽，几为勤学死。
一字百题示商君祥 其十 暑	[金朝] 李俊民	人间三伏暑，海内一薰风。独咏微凉句，公权似不公。
一字百题示商君祥 其十八 菊	[金朝] 李俊民	色笑秋光淡，香嫌酒力悭。东篱在何处，客里见南山。
一字百题示商君祥 其十二 昼	[金朝] 李俊民	冬之日何速，夏之日何迟。山中无历日，迟速两不知。
一字百题示商君祥 其十九 梅	[金朝] 李俊民	未报江南信，先开雪里村。要看花上月，立马待黄昏。
一字百题示商君祥 其十七 莲	[金朝] 李俊民	碧因圆更展，红向老犹妆。镜里风流在，人言似六郎。
一字百题示商君祥 其十三 夜	[金朝] 李俊民	令乎日之夕，政乎日之朝。一尊待君子，风雨会良宵。
一字百题示商君祥 其十四 晴	[金朝] 李俊民	展尽舒长景，销残片段云。区区负暄子，炙背不忘君。
一字百题示商君祥 其十五 阴	[金朝] 李俊民	朝见白云纵，暮见白云横。不作及时雨，何为点太清。
一字百题示商君祥 其十一 寒	[金朝] 李俊民	广厦千万閒，吾庐弊独寒。犹将折弦琴，欲和薰风弹。
一字百题示商君祥 其四十 樵	[金朝] 李俊民	云外山将遍，人閒日易斜。不知棋换世，柯烂未还家。
一字百题示商君祥 其四十八 笔	[金朝] 李俊民	不见中书君，不闻老成人。为君作佳传，继者皆尖新。
一字百题示商君祥 其四十九 墨	[金朝] 李俊民	松閒老潘谷，何处得玄圭。速置蔷薇露，诗仙醉欲题。
一字百题示商君祥 其四十六 诗	[金朝] 李俊民	裁作牛腰束，愁于饭颗山。近觉故步窘，十债九不还。
一字百题示商君祥 其四十七 书	[金朝] 李俊民	入室五千卷，插架三万轴。何似晒书人，坦此便便腹。
一字百题示商君祥 其四十三 牧	[金朝] 李俊民	蓑底因缘曲，腰閒觳觫鞭。月明归去晚，想见葛洪川。
一字百题示商君祥 其四十五 猎	[金朝] 李俊民	终日无获禽，古人猎在德。非德为禽荒，猎食吾不食。
一字百题示商君祥 其四十一 客	[金朝] 李俊民	渺渺亡羊路，悠悠化鹤身。人閒同逆旅，谁主复谁宾。
一字百题示商君祥 其五 雪	[金朝] 李俊民	细看花是雨，将见麦宜秋。度腊无三白，梁园谁与游。
一字百题示商君祥 其五十 纸	[金朝] 李俊民	慇勤翰林主，挥埽惊风雨。滴滴是玄珠，点破先生楮。
一字百题示商君祥 其五十八 师	[金朝] 李俊民	绛帐风流远，青襟礼貌骄。定须防射羿，何必问嘲韶。
一字百题示商君祥 其五十二 画	[金朝] 李俊民	有意皆堪谱，无言总是诗。潭潭居相府，此誉不妨驰。
一字百题示商君祥 其五十九 学	[金朝] 李俊民	邑化弦歌地，邻渐俎豆风。二三言志子，六七咏归童。
一字百题示商君祥 其五十七 茶	[金朝] 李俊民	人多愁水厄，若个有诗情。灵草还知我，平生事不平。
一字百题示商君祥 其五十三 琴	[金朝] 李俊民	阴壑鸣松籁，空岩响石泉。此声并此意，谁得寄徽弦。
一字百题示商君祥 其五十五 剑	[金朝] 李俊民	带牛移汉俗，匣刃出酆城。安得治复古，器农不器兵。
一字百题示商君祥 其五十一 砚	[金朝] 李俊民	端溪温润石，价重百车渠。一滴玄潭水，蝇头万卷书。
一字百题示商君祥 其一 风	[金朝] 李俊民	汝未闻天籁，簸扬箕有神。能清常侍暑，不动庾公尘。
一字百题示商君祥 其一○○ 砧	[金朝] 李俊民	对影无情石，关心寄远衣。天涯镇长客，雁后不怀归。
伊阙鸂鶒堂 其二	[金朝] 李俊民	一日滩流浅自分，滩头鸂鶒似通神。大都鸾棘无多地，毕竟乌台得几人。浮世堂堂春易去，随时局局事皆新。当年灵翼今何在，满目西风动白蘋。
伊阙鸂鶒堂 其一	[金朝] 李俊民	千年古道入荒城，破屋颓垣一聚尘。天地如何收险阻，山川犹觉露精神。馀波禹贡朝宗水，习俗周南既醉人。把酒西风无限兴，黄花时节对嘉宾。
乙亥过河	[金朝] 李俊民	一身长道路，四海尚风尘。昔作依刘客，今为去鲁人。渡河年在亥，乞酒岁非申。别后山中友，相逢话又新。
乙未冬至	[金朝] 李俊民	已应黄宫律，初生复卦阳。道随天在北，愁与日俱长。节物惊时换，年光有底忙。浮云多变态，试与问何祥。
蚁战图 其二	[金朝] 李俊民	胶胶扰扰战争多，岁月循环得几何。树下老人观物化，梦魂应不到南柯。
蚁战图 其一	[金朝] 李俊民	声势何劳斗似牛，看看一雨到山头。大家不肯勤王去，只待槐宫坏即休。
颖阳元道人虚白庵	[金朝] 李俊民	有山心可算，有水耳堪洗。飘飘元逸人，寓意在山水。勘破人閒世，不听心与耳。一室虚生白，自得吉祥止。
用筹堂韵	[金朝] 李俊民	清尊莫惜再三开，别后何曾得好怀。为向绿衣花使道，杖藜不是等闲来。
用赵之美留别韵 其二	[金朝] 李俊民	长短亭中送别时，问君东去复何依。今宵明月三人共，来日红尘一骑飞。倾盖莫嫌相见晚，断弦惟恨赏音稀。天涯尽道还家好，笑我虽归似不归。
用赵之美留别韵 其三	[金朝] 李俊民	为君不惜送行诗，但恨蒹葭失所依。流水尽朝东海去，孤云只向太行飞。仕途冰炭收心早，客路参商见面稀。一曲阳关歌未彻，声声头上听催归。
用赵之美留别韵 其五	[金朝] 李俊民	平生藏器待何时，除却荆州不可依。预报行人应鹊噪，相将送客有花飞。雁从去后弟兄少，莺未来时朋友稀。不尽赤心今日话，东山无以我公归。
用赵之美留别韵 其一	[金朝] 李俊民	把酒离筵且莫辞，坐中瓜葛暂相依。花从识后常含笑，鸟自还时想倦飞。往事微茫春梦断，故人牢落晓星稀。天涯白发禁愁得，好在西山不早归。
用之次韵复荅	[金朝] 李俊民	小斋飘雨注风帷，门外青山困品题。足蹑尽知齐是假，胆尝争柰越犹栖。任教别后书盈箧，嬴得年来气暖脐。聊与老农歌帝力，一缸村酒荐豚蹄。
用子荣河桥送别韵	[金朝] 李俊民	河桥把酒不成欢，正是离人去住閒。公道几时饶白发，世情今日见青山。娟娟明月无家对，惨惨孤云待我还。惭愧慇勤花里鸟，一声声送出阳关。
游碧落	[金朝] 李俊民	寂历松閒寺，临流胜槩藏。断云开石壁，横吹爽溪堂。谩与诗情在，留连道话长。行人贪吊古，归路半斜阳。
游济源	[金朝] 李俊民	元戎小队闲登临，悠悠旌旆穿山林。太行南下路险涩，不惮著脚穷幽寻。清源祭秩世所重，乔木掩映灵宫深。是时方口雨初过，天风破晓开微阴。入门为问庙见礼，白发黄冠通古今。且言享诚非享物，那在与俗占浮沉。鞠躬执简默有祷，脯酒纵薄神所歆。几年愿违莫能遂，至此始得偿初心。点检图经叹禹迹，山青水绿无知音。竹根醉倒客星散，夜听波底蛟龙吟。
游锦堂后园	[金朝] 李俊民	妆点园林次第新，野花无数不知名。即时唤起闲中兴，惭愧陶家趣未成。
游沁园	[金朝] 李俊民	多少庭台堕劫灰，胜游踪迹几残碑。风流人物今谁在，水绿山青似旧时。
游青莲 其二	[金朝] 李俊民	行处春风恶，山中胜槩藏。渐佳如蔗尾，薄险似羊肠。翠揖双峰角，清临一水堂。夜长僧睡少，为我话兴亡。
游青莲 其一	[金朝] 李俊民	闲携方外友，同谒梵王宫。山吐三更月，松摇万壑风。流年飞鸟过，浮世落花空。不有归来兴，何能见远公。
游青莲分韵得春字	[金朝] 李俊民	四面山围故故青，茶烟榻畔坐忘身。与师贪论安心法，门外飞花送却春。
又用济之韵赠子昂	[金朝] 李俊民	绵绵宗派自何时，借问吴兴第几支。书爱换鹅功不到，狱因劾鼠法先知。为秦徙木思无地，在汉高门福有基。此去乡闾结仁爱，请君听取忍斋诗。
与奉仙观道士元明道	[金朝] 李俊民	野鹤飘飘性自高，徘徊尘世岂难抛。栖真旧隐无多地，何处仙山不可巢。
雨雹	[金朝] 李俊民	云龙失守元气乖，隐隐愁听狂车雷。须臾飘骤不成雨，一天风雹从何来。交横散落星石陨，纷霍迸击冰山摧。坳平忽讶坑谷满，垤起俄作丘陵堆。惊忙飞走残夭夭，斲器枝叶枯根荄。穿窗入户弹相射，填街溢巷把莫推。恢恢难补天网漏，凛凛欲压坤轴颓。一方生理遭殄瘁，造物不恤空自哀。是时仲夏行冬令，谁把四序颠倒催。虽有舜弦愠不解，孰谓邹律春能回。阳虽位降乾道在，一阴才进力可排。履霜之渐此其始，司寒挟党结祸胎。春秋大小百馀国，独向鲁地三为灾。世间万事岂不见，那用区区书观台。我思天变岂徒尔，以象告人当自裁。
雨后	[金朝] 李俊民	春空霭霭暮云低，飞过山前雨一犁。明日却寻归去路，马蹄犹踏落花泥。
玉李花	[金朝] 李俊民	盘根春后几枝分，似比树头花更新。落月试将颜色照，便如传得谪仙神。
渊明归来图	[金朝] 李俊民	一旦仓惶马后牛，衣冠从此折腰羞。先生不是归来早，束带人前几督邮。
元夜有感	[金朝] 李俊民	春城行欲遍，百感到愁边。市冷犹灯火，人稀尚管弦。梅从今夜落，柑忆旧时传。归去西窗月，无情照不眠。
元夜与泰禅洛阳观灯	[金朝] 李俊民	行歌声里落梅风，烁烁华灯万盏红。何似吾师方寸地，一轮明月小参中。
袁景先东归丧马 其二	[金朝] 李俊民	长鞦短辔惯骑驴，今日徒行为的颅。得失从来等闲事，未知愁得塞翁无。
袁景先东归丧马 其一	[金朝] 李俊民	汗血奔驰死即休，东郊骨骼有谁收。举鞭遥指前山路，野草闲花满地愁。
再赴阳城用前韵别茂卿子云正之	[金朝] 李俊民	谁使腰间印欲悬，不知面上唾才乾。先生敢以督邮去，坐客莫将官长看。祖席又成携手别，离杯何苦上眉酸。且休凋落高阳社，来往双凫也不难。
糟笋	[金朝] 李俊民	瓮中有地可藏真，子子孙孙曲糵醺。谁是圣之清者后，此君应负此君君。
赠碧落和讲主	[金朝] 李俊民	萧萧古寺掩松关，雨后无人草木闲。埽地家风谁举似，我师特特为开山。
赠陈仲和	[金朝] 李俊民	百年浮世落花风，漆水荣华一梦空。拈起数珠都忘却，大千沙界入圆融。
赠儒医卜养正	[金朝] 李俊民	孰亲如身在所慎，一病能恼安乐性。囊中探丸起九死，以其病病人不病。岂独和扁号神圣，能于鬼手夺人命。尝闻上医可医国，何不使权造物柄。
赠医郭显道	[金朝] 李俊民	小隐嵩阳种德时，智能博物物皆归。笼中无愧狄仁杰，山下常逢台孝威。子细论来生可养，斩新卦得遁之肥。粗疏谁似嵇中散，幽愤诗成忆采薇。
赠张仲一	[金朝] 李俊民	丹凤衔书下九霄，山城和气动民谣。久潜龙虎声相应，未戮鲸鲵气尚骄。万里江山归一统，百年人事见清朝。天教老眼观新化，白发那堪不肯饶！
张氏肯堂	[金朝] 李俊民	百年兰玉水边村，万轴牙签席上珍。同队鱼中见头角，一朝富贵异于人。
长平怀古	[金朝] 李俊民	赵括虽能读父书，长平一举见规模。纵横战国俱陈迹，只有青山似画图。
赵倅司马山谢雨	[金朝] 李俊民	去岁不雨民忧深，愆阳亢甚多伏阴。冥冥造物岂难料，感以至诚神所歆。我公默祷若响应，出岫谁谓云无心。天瓢疑是池中水，三日以往皆为霖。淋漓元气满人望，解愠何止薰风琴。家家豚酒乐丰岁，空山鼎沸箫鼓音。春祈秋报有常典，仰荷灵贶如桑林。
镇山堂	[金朝] 李俊民	峥嵘屋下城，突兀城上屋。初看颇惊眼，再见堪捧腹。能无鬼神笑，可柰疮痍俗。不哀梁閒叟，欲竭南山木。
侄谦甫任长安回 其二	[金朝] 李俊民	枝连叶附本同气，骨亲肉疏今几家。但留济叔易一卷，与送蒋兄麻两车。
侄谦甫任长安回 其一	[金朝] 李俊民	归去连昌忆旧游，长安回望使人愁。只誇杨氏锦绣谷，曾上李家花萼楼。
掷笔台	[金朝] 李俊民	空山老却涅槃师，掷笔台前旦过稀。雉子岂知身后事，至今犹傍法堂飞。
中秋对月	[金朝] 李俊民	云山怀素隐，秋兴暂来归。月与人同醉，星随客渐稀。入河蟾不没，绕树鹊何依。浩气凝光界，瑶台梦欲飞。
中秋夜梦	[金朝] 李俊民	征衣不用赠春罗，试听尊前一曲歌。为问从来云雨事，如何偏向梦中多。
重午偶题	[金朝] 李俊民	龙钟叹我百年身，几见山城节物新。水荇长如牵翠带，石榴半似蹙红巾。可怜今日依刘客，便是当时吊屈人。谁道南来风解愠，试从比屋问吾民。
重午偶题	[金朝] 李俊民	只为离骚话独清，至今犹恨楚君臣。魂招不得归何处，闲气都留与艾人。
周昉内人图 其二 汲泉	[金朝] 李俊民	非关古井不波澜，祗恨银瓶一掬悭。欲助长流御沟水，再教红叶到人閒。
周昉内人图 其九 览镜	[金朝] 李俊民	不教朱粉污天真，长对菱花顾影频。但把蛾眉埽来淡，尚嫌不似虢夫人。
周昉内人图 其六 弹琴	[金朝] 李俊民	休言三尺是枯桐，大抵声音与政通。曾得王君意中事，便从弦上和薰风。
周昉内人图 其七 学书	[金朝] 李俊民	数幅云笺自卷舒，试教落笔看何如。休将彤管题闲句，正要班姬续汉书。
周昉内人图 其三 倦绣	[金朝] 李俊民	心情犹在未收时，却顾花閒影渐移。不道春来添几线，日长只与睡相宜。
周昉内人图 其四 捣衣	[金朝] 李俊民	一夕秋风雁过声，铁衣辛苦向边城。将军不用和戎计，双杵休辞月下鸣。
周昉内人图 其一 吹笙	[金朝] 李俊民	旧曲闻来似敛眉，料应只恨赏音迟。梨园传得新翻谱，著意参差竹里吹。
竹林	[金朝] 李俊民	初见锦绷脱，气已傲霜雪。天寒十万夫，未闻一死节。
竹如意 其二	[金朝] 李俊民	即时参得指头禅，说似家风玉版传。一日佛堂光自放，我师歇在古灵前。
竹如意 其一	[金朝] 李俊民	曾为弹琴指甲伤，有时曝背竹书光。不须爬痒倩仙爪，忍待一朝春笋长。
资圣寺壁	[金朝] 李俊民	是谁将壁疥，尽可著纱笼。今代无诗史，何时入国风。
子荣过家上冢 其二	[金朝] 李俊民	名遂功成不肯闲，故乡曾见几人还。百年扶杖华颠老，争看钱家锦绣山。
子荣过家上冢 其一	[金朝] 李俊民	班超万里归无期，张翰虽归如不归。君看昼锦堂中相，十五年前一布衣。
子猷访戴图	[金朝] 李俊民	雪后山阴本乘兴，似非特为故人来。纵能一见戴安道，船未回时心己回。
自遣	[金朝] 李俊民	居闲聊自适，造物果何如。生理年年拙，交情日日疏。吠犹闻蹠犬，技可笑黔驴。谁识徘徊意，西山有旧庐。
阻风	[金朝] 李俊民	东风作恶几时休，况值春光欲尽头。谁谓闲人无个事，一年长是为花愁。
昨晚蒙降临无以为待早赴院谢闻己长往何行之速也因去人寄达少慰客中未伸之志耳 其一	[金朝] 李俊民	纵横人市尽裘毡，一旦衣冠气索然。岂信鲁连归海上，颇哀屈子老江边。汗流石马谁堪恨，草没铜驼世所怜。莫惮区区困刀笔，论功终让指踪先。
还家三首 其二	[金朝] 李天翼	牡丹树下影堂前，几醉春风谷雨天。二十六年浑一梦，堂空树老我华颠。
还家三首 其一	[金朝] 李天翼	幽花杂草满城头，华屋唯残土一丘。乡社旧人何处在，语音强半是陈州。
河上之役三首 其三	[金朝] 李献甫	万夫卷土障横流，负土成山水未收。明日落成真盛事，谁能作赋拟黄楼。
河上之役三首 其一	[金朝] 李献甫	河堤一决岂天穷，失在当年固白公。谁与麻冈开故道，暂教版籍见山东。
九龙池春望	[金朝] 李献甫	五年外地看清明，袖手低回过客亭。谢絮楚萍无定著，春光如我更飘零。
题黄华幽居图	[金朝] 李献甫	层层佛屋贴山腰，山下幽居胜午桥。物外人家无税后，閒中生理足渔樵。雁踰远障凌虚迥，人与高秋共寂寥。何处人间景如此，便应归隐不须招。
围城	[金朝] 李献甫	碧树苍烟起暮云，长安陌上断行人。百年王气馀飞观，万里神州隔战尘。身与孤云向双阙，愁随落日到咸秦。山河大地分明在，莫为时危苦怆神。
夏夜	[金朝] 李献甫	银潢淡淡没疏星，一阵凉从雨后生。仰看浮云成独卧，数围蛛网络中庭。
兴庆池书所见	[金朝] 李献甫	短短菰蒲刺水青，翠萍开处鉴波明。画船转过垂杨外，水面风来闻乐声。
骤雨	[金朝] 李献甫	龙战云鏖拥日囚，鞭驱雷电走蛟虬。望中雨脚横天落，触处湍声卷地流。梁苑楼台失炎暑，汉家城阙动高秋。若为借得天瓢去，倒泻明河净九州。
资圣阁登眺同麻杜诸人赋	[金朝] 李献甫	高阁凌云眼界宽，野烟碧树有无间。天边孤鸟飞不尽，陌上行人殊未还。魏国几回时事改，汴堤千古夕阳閒。愁来重倚阑干望，崧少西头是故山。
清水寒食感怀	[金朝] 李献可	桃花零乱柳成阴，人到春深思更深。芳草戍楼天不尽，异乡寒食故乡心。
召还过故关山	[金朝] 李献可	过关天日正晴明，谁道山神不世情。远客得归心绪别，陇泷閒作断肠声。
别冯驾之	[金朝] 李献能	东风弄微寒，吹雪作轻阴。春归未得归，愁揽客子心。与君俱异县，那复重分襟。感时复恨别，老怀苦难任。忆昨荥阳会，灯火语夜深。纵谈间俳语，浩歌杂狂吟。相期梁宋游，感君肯相寻。西园偶差池，市楼成孤斟。相逢洧水湄，暂尔成盍簪。燕鸿还别去，又复如商参。我行落日边，匹马独登临。君方无定在，倦翼思茂林。人堪几回别，老境各骎骎。洧水不西流，双鱼定沉沉。幸有西飞鸿，无吝金玉音。
从猎口号四首 其四	[金朝] 李献能	的皪金鎞堕晓星，晴天霹雳应弦声。风毛雨血燕云在，未要草间狐兔惊。
从猎口号四首 其一	[金朝] 李献能	莲烛金纱簇簇齐，宫槐笼晓尚凄迷。景阳钟罢听残漏，万马衔霜不敢嘶。
丹阳观竹宫中移赐	[金朝] 李献能	素士如林侍紫清，紫清新许住蓬瀛。娟娟粉节霜匀出，矗矗烟梢玉削成。福地根茎蒙化育，中天雨露借恩荣。绿章封事朝来奏，又听风前彩凤鸣。
二老雪行图二首 其二	[金朝] 李献能	抱琴冲雪又冲风，二老风流阿堵中。未似村翁眵抹眼，火炉头上话年丰。
二老雪行图二首 其一	[金朝] 李献能	自笑胶胶扰扰身，十年匹马走红尘。何时雪满平生屐，太华峰前约故人。
浣溪沙 河中环胜楼感怀	[金朝] 李献能	垂柳阴阴水拍堤。欲穷远目望还迷。平芜尽处莫天低。万里中原犹北顾，十年长路却西归。倚楼怀抱有谁知。
郏城秋夜怀李仁卿	[金朝] 李献能	日入群动息，暝色阴濛濛。故人隔颍水，袅袅生秋风。轻风捲纤云，碧汉磨青铜。坐久襟袖凉，皎月升天东。伊人如此月，霁色罗心胸。可望不可亲，倏巳驾飞鸿。念此太虚间，心交神自通。而况千里月，相望宁不同。孤光透薄帷，俨如接音容。翻翻绕枝鹊，唧唧侵阶蛩。上床转不寐，高楼待晨钟。相思夜何永，月落秋床空。
上清宫梅同座主閒閒公赋	[金朝] 李献能	厌住卢家白玉堂，琳宫潇洒占年芳。光生琪树风霜古，影占银潢月露凉。物外根株本仙种，世间红紫避严妆。遨头词伯今何逊，一笑诗成字字香。
四皓图	[金朝] 李献能	弋缯安足致冥鸿，自是兼怀翊赞功。漫说壶关有遗老，望思台上已秋风。
送王飞伯归阳翟	[金朝] 李献能	故旧相望似晓星，平生怀抱向君倾。朱丝不入秦筝耳，彩凤终仪韶濩声。三楚迢迢动离思，九山落落助高情。一廛拟就隆中卧，要子同躬垄上耕。
西园春日	[金朝] 李献能	的皪冰梢出短墙，泓澄暖绿静横塘。娟娟高竹迎人翠，袅袅长红隔水香。病起心情疏酒盏，朝来风色妒年芳。只应归去芸窗晚，梦到湘妃锦瑟傍。
夜宿虚皇阁下	[金朝] 李献能	倚天青壁截云霞，一水高悬界削瓜。不惜竛竮攀石磴，要看绚烂坼云华。玉峰影里虚皇阁，铁笛声中秘监家。明日川涂入尘土，却应平地几褒斜。
荥阳古城登览寄裕之	[金朝] 李献能	突兀高台上古城，登临人境两峥嵘。关河落日岁云暮，草木临风气未平。虎掷龙拿王伯事，天荒地老古今情。一杯欲洗兴亡恨，为唤穷途阮步兵。
玉华谷同希颜裕之分韵得秋字	[金朝] 李献能	玉龙落峡喷飞流，空翠霏霏晚不收。软脚山堂一壶酒，莫凉閒对两峰秋。
灯下梅影	[金朝] 李澥	丁年夜坐眼如鱼，老矣而今不读书。墙角短檠还有用，瓦瓶相对一枝疏。
二老雪行图	[金朝] 李澥	雪明万仞邺西山，杖履平生几往还。满眼京尘空对画，何时真似两翁閒。
秘书张监墨梅图	[金朝] 李澥	眼中只有梅千树，不挂世间蜂蝶花。十载江南春梦断，至今清影在君家。
题武元直赤壁图	[金朝] 李晏	鼎足分来汉祚移，阿瞒曾困火船归。一时豪杰成何事，千里江山半落晖。云破小蟾分树暗，夜深孤鹤掠舟飞。梦寻仙老经行处，只有当年旧钓矶。
赠燕	[金朝] 李晏	王谢堂前燕，秋风又送归。向人如惜别，入户更低飞。海阔迷烟岛，楼高近落晖。不知从此去，几日到乌衣。
赠国医张子和	[金朝] 李夷	禁籞喧喧以字行，粗工往往笑狂生。天将借手开金匮，云本无心到玉京。歌啸动成千日醉，留连翻厌五侯鲭。祝君莫触曹瞒怒，世上青黏要指名。
集句题广宁胜览亭	[金朝] 李遹	檐前无数好峰峦，醉眼诗肠冰雪寒。不识闾山真面目，请君来此凭阑干。
狮子峰	[金朝] 李遹	解脱眼光三界静，端公伎俩一时休。云开正使金毛现，子细看来是石头。
使高丽	[金朝] 李遹	去国五千里，马头犹向东。宦情蕉叶鹿，世味蓼心虫。倦枕三更梦，征衫八月风。山川秋满眼，归思寄孤鸿。
送穷	[金朝] 李遹	昔年曾作送穷诗，结柳赍粮拟退之。送去还来还复语，君家犹有读书儿。
书呈仲孚	[金朝] 李之翰	造物固难量，谁能计寒饿。失马乃为福，梦牛翻作祸。长溪霜练静，脩岭苍龙卧。魂梦吾已安，不劳歌楚些。
岁暮	[金朝] 李之翰	休怪年来白发新，天涯三载困埃尘。偶离沙碛穷阴地，收得桑榆老病身。对雪莫吟秦岭句，拨醅且醉汉江春。此生自断无馀事，何必区区问大钧。
题密云州学壁	[金朝] 李之翰	崎岖到此兴何堪，况复风谣意未谙。旅舍萧条空自遣，胸怀磊落向谁谈。留连暮雨侵疏牖，宛转飞云埽翠岚。因忆林泉归去好，一灯幽梦绕春潭。
中京遇因长老	[金朝] 李之翰	天涯流落偶生还，古刹相逢语夜阑。叹我归途千里远，喜君禅榻一身安。松声不断风吟细，月影无边露气寒。分手山堂更寥索，冷云衰草伴征鞍。
姑苏台	[金朝] 李治	吴王宴罢歌台晚，斜日清江映阑槛。台上西施醉捧心，江边东越愁尝胆。鸱夷裹尸去不还，麋鹿散迹游其间。秋深明月照高树，惊乌啼落丹枫寒。功名独羡陶朱子，一夜扁舟弄云水。
莲塘陪诸公赋	[金朝] 李仲略	潦倒何堪接俊游，神仙空羡李膺舟。官曹只在空湖畔，簿领如山屋打头。
嗅梅图	[金朝] 李仲略	胧胧霁色冷黄昏，缺月疏篱水外村。人在天涯花在手，一枝香雪寄销魂。
观音院书阁	[金朝] 李著	门巷蓬蒿一尺深，小轩岑寂似山林。鸟声落枕有高下，山色阅人无古今。客里三年侵老境，床头一易浣尘襟。晚凉痴坐忘言里，满地西风白玉簪。
八渡崖	[金朝] 郦权	奔湍百折似蟠虬，响入山根汇复流。咫尺苍崖溪八渡，等閒藜杖我频游。层崖障日樵声晚，寒谷呼风树影秋。安得剩栽溪上竹，一庵领尽两山幽。
除夜	[金朝] 郦权	殊方节物老堪惊，病怯诸邻爆竹声。梨栗异时乡国梦，琴书此夕故人情。眼看历日悲存殁，泪溅屠苏忆弟兄。白发明朝四十七，又随春草一番生。
慈恩寺塔	[金朝] 郦权	慈恩石刻半公卿，时遇闻人为指名。龙虎榜中休著眼，一篇俚赋误平生。
济源庙海子内有二鼋人以将军目之投饼饵则至	[金朝] 郦权	我欲燃犀起蛰雷，漫誇海蘸纸钱灰。将军不是池中物，也为区区饼饵来。
寄唐州幕官刘无党	[金朝] 郦权	白发青衫宦苦卑，边荒谁识凤麟姿。河西落魄高书记，剑外清贫杜拾遗。紫玉山高传楚梦，蠙珠渊静照黄陂。禁中颇牧他年事，先遣江淮草木知。
郊行二首 其二	[金朝] 郦权	溪桥纳纳马蹄轻，竹里人家犬吠声。行尽滩光溪路黑，隔林灯火夜深明。
郊行二首 其一	[金朝] 郦权	十里脩篁翠拂天，青田漠漠水溅溅。高林忽断惊回首，不觉奇峰堕眼前。
留仲泽	[金朝] 郦权	朝衫酒湿紫宸霞，暂辍旌旗拥使华。驰马弯弓真将种，载书囊笔自名家。江湖万里春回雁，燕赵千林月满花。明日升沈便霄壤，更留玉树倚蒹葭。
木樨	[金朝] 郦权	菊小未堪摘，荒池悴芙蕖。穷秋不慰眼，幽独将焉如。殷勤蕊宫子，种桂庭之除。乘閒弄馀花，散落荒山隅。从兹云月裔，漂泊生江湖。娟娟耐冻枝，便与群芳殊。琉璃剪芳葆，蛾黄拂仙裾。唾袖花点碧，漱金粟生肤。好风一披拂，九里香萦纡。兰蕙不敢友，荃荪正僮奴。妄意此尤物，化工异吹嘘。不然九天香，安得独付渠。托物寄深缊，古今一三闾。收揽名草木，自比君子徒。惟兹不挂口，无乃圣不居。抑夫古简编，断缺秦火馀。君看齐鲁臣，史笔逸其书。惜哉不可晓，临风为嗟吁。尤怜元祐前，不及附欧苏。末路益可惜，例进宣和初。仙根岂易致，百死不一苏。昔游汴离宫，识此倾城姝。摩挲三品石，尚想狎客娱。却后十五年，微霜半粘须。一枝再经眼，相对怜羁孤。不知苦何事，玉骨乃尔癯。故人怜我老，尺书远招呼。要趁秋香浓，共此碧玉壶。遥知婵娟客，与我笑一俱。
裴公亭	[金朝] 郦权	十里莲塘际碧山，入潭无数竹根泉。诗狂欲洒亭间壁，却愧文公与乐天。
七夕	[金朝] 郦权	缥缈针楼外，天教彩羽过。步云榆送影，拂月桂交柯。绣缕萦芳袂，瓜莲得巧梭。嫦娥如解妒，还与试斜河。
闻砧	[金朝] 郦权	玉关消息到长安，处处砧声捣夜阑。想得月残哀响断，一灯清泪剪刀寒。
西游杂诗	[金朝] 郦权	茅店鸡声外，柴车犬吠间。疏星涵积水，残月堕昏山。好梦人何在，秋风我独还。梨园有名酒，聊此慰间关。
夷门遣怀	[金朝] 郦权	梁园花木艳精神，尽属东风点缀人。雪压老梅香不起，问君消得几多春。
竹林寺矮松	[金朝] 郦权	苍烟霭山曲，回溪抱脩筠。中藏古佛宫，荒僻无四邻。灵松插殿脚，偃蹇今几春。何年霹雳雨，抉石搜潜鳞。谪重飞举难，堕此蜿蜒身。联拳缩爪股，气屈不得伸。卧枝老无力，支撑藉樵薪。无风自悲吟，失水固不神。安知才不才，祸福了已分。南山耸千嶂，直干排风云。正以中绳墨，中道遭斧斤。岂知无用资，千岁保其真。何必求先容，养此老囷轮。我亦爱奇节，岁晏守贱贫。他时来汝伴，露顶挂葛巾。
自鹤壁游善应洹山	[金朝] 郦权	清晨发鹤山，瘦马陵峻岭。春风吹雪谷，朝雾湿云影。羊肠抱倾崖，绝壑如下井。硖关山却立，老眼入绝境。人家跨清溪，桑柘郁数顷。西行复几里，嵓谷栖短景。穷溪水源清，溜溜如细绠。下流泉满山，势合久方骋。滩光落镜明，岚气霏雨冷。何年凿青壁，两佛入禅定。残僧久零落，遗塔寄烟瞑。荒凉布金地，杂遝樵牧径。同游成六逸，轰饮助高兴。留连更坐卧，谈笑发嘲咏。感物复叹嗟，醉语忽径廷。青山不爱宝，岁岁出矾矿。公场沸千夫，利井供百鼎。谁开争夺源，败此丘壑胜。颇思呼有力，掷入万里迥。天神定笑我，痴绝谩生瘿。长怀古畸人，飞梦绕箕颍。
留题长平驿	[金朝] 梁	秦赵均为失霸图，起何残忍括何愚。杀降未见无祸者，累将其能有种乎。日暮悲风噎丹水，夜深寒月照头颅。快心千载杜邮剑，人所诛耶鬼所诛。
海棠	[金朝] 梁持胜	野杏山桃委路尘，芳华都属锦城春。只缘造物偏留意，任使无香亦可人。粉白漫誇妆样巧，胭脂难染睡痕新。沈香亭子勾栏畔，消得君王比太真。
江天暮雪图	[金朝] 梁仲新	南雪不到地，霏霏满竹楼。沙河灯市里，春在木绵裘。
吊李仲坦	[金朝] 刘昂	文章巧与世相违，身后新恩事已非。不及萋萋原上草，一番春雨绿如衣。
吊张维翰维中兄弟	[金朝] 刘昂	莲幕清曹粉署仙，福兮祸倚岂其天。座隅异物鵩来止，地底佳城马不前。万里青云今巳矣，两枝丹桂竟徒然。阿奴莫爱声名好，碌碌持家亦自贤。
读三国志二首 其二	[金朝] 刘昂	泣汉遗黎血未乾，繁昌新筑受终坛。天球宝鼎私臧获，坎井拗堂局凤鸾。地易主宾穷赤壁，势成螳雀事乌丸。陈言衮衮令人厌，枉就输棋覆旧槃。
读三国志二首 其一	[金朝] 刘昂	虎视鲸吞卒未休，一时人物尽风流。妇翁正得黄承彦，儿子当如孙仲谋。乳臭蒙孙真寄坐，齿寒邻国莫分忧。阿瞒狐媚无多罪，谁作桓文得到头。
歌风台	[金朝] 刘昂	刘顷兴亡转烛过，乱蝉吟破汉山河。长陵卧老咸阳月，沛上犹传击筑歌。
即事二首 其二	[金朝] 刘昂	山花山雨相兼落，溪水溪云一样閒。野店无人问春事，酒旗风外鸟关关。
即事二首 其一	[金朝] 刘昂	雨洗明河画扇收，胡床露冷药阑秋。墙阴未得中庭月，一点萤光草际流。
客亭	[金朝] 刘昂	折尽官桥杨柳枝，春风依旧绿丝丝。啼莺为向行人道，离别何时是尽时。
零口早行	[金朝] 刘昂	马上兀残梦，沉沉天向晨。行云如妒月，古道不逢人。野旷耕声远，山高露气新。哦诗无好语，聊尔一吟呻。
山堂	[金朝] 刘昂	山雨溪边过，山堂夜独吟。悠悠松上月，照见壁间琴。
山中雨	[金朝] 刘昂	嵩高山下逢秋雨，破伞遮头过野桥。此景此时谁会得，清如窗下听芭蕉。
王官谷	[金朝] 刘昂	潜溪时照尘埃客，微雨不遮天柱峰。斜日落花人去尽，淡烟楼阁数声钟。
醉后	[金朝] 刘昂	禅僧劝读传灯录，道士教行进火功。今日兴来俱破戒，黄花篱落醉西风。
寄申伯胜三首 其二	[金朝] 刘昂霄	执版那能拜下风，世间礼数困英雄。狂歌醉舞人谁识，憔悴通泉郭代公。
寄申伯胜三首 其三	[金朝] 刘昂霄	连昌能隔几牛鸣，不见令人鄙吝生。乘兴时思一相访，剧谈豪饮见真情。
寄申伯胜三首 其一	[金朝] 刘昂霄	直气南山相与高，争教尘土涴青袍。征科颇似曾料理，差胜参军作马曹。
送裕之往洛阳兼简孙伯英	[金朝] 刘昂霄	洛水嵩山寿乐堂，每从热恼得清凉。竹床石枕应无恙，尚可分风供十方。
题裕之家山图	[金朝] 刘昂霄	万里神州劫火馀，九原夷甫有馀辜。作诗为报元夫子，莫倚家山在画图。
同敬之裕之游水谷分韵赋诗得荷风送香气五字 其二	[金朝] 刘昂霄	寻幽意自惬，况与佳人同。俗物不到眼，谈笑来天风。
同敬之裕之游水谷分韵赋诗得荷风送香气五字 其三	[金朝] 刘昂霄	敲门看修竹，重理旧年梦。上山复下山，清风管迎送。
同敬之裕之游水谷分韵赋诗得荷风送香气五字 其四	[金朝] 刘昂霄	寒泉漱云根，湛然涵镜光。谁知一滴味，中有曹溪香。
同敬之裕之游水谷分韵赋诗得荷风送香气五字 其五	[金朝] 刘昂霄	迂辛与臞元，得句犹有味。颓垣敛暝色，深竹贮秋气。
同敬之裕之游水谷分韵赋诗得荷风送香气五字 其一	[金朝] 刘昂霄	招提有胜践，日暮一经过。何物媚游人，微风动池荷。
游五渡谷	[金朝] 刘昂霄	南山如碧环，缺处苍崖开。当年造物手，办此何神哉。睥睨倚天壁，千古封莓苔。源源万斛泉，飞出重山来。白龙三百丈，行处鸣春雷。巨石若栋宇，磊砢相推排。跳波与溅沫，馀怒犹喧豗。我来值杪秋，万壑风声哀。黄花杂红树，锦绣纷岩隈。奇胜夙所贪，欲去仍裴佪。题诗还自笑，愧我非仙材。
赵村晚望	[金朝] 刘昂霄	放眼东原上，风烟接渺茫。林疏出村落，野迥散牛羊。天地浮元气，山河半夕阳。登高一长啸，未觉阮生狂。
中秋日同辛敬之魏邦彦马伯善麻信之元裕之燕集三乡光武庙诸君有诗昂霄亦继作	[金朝] 刘昂霄	积甲原头汉閟宫，登临还喜故人同。超超万里乾坤眼，凛凛千年草木风。今古消沉诗句里，河山浮动酒杯中。极知胜日须轰醉，更待银盘上海东。
北园	[金朝] 刘从益	碧梧斜影落胡床，白葛乌巾满意凉。宴坐不知红日晚，笋舆归路麦花香。
酬李子迁	[金朝] 刘从益	曾著朱衣侍冕旒，忽乘羸马出皇州。青山有约携琴往，白发无成把镜羞。却笑张仪誇舌在，不妨巢父有诗留。柳湖莎径东南梦，又见儿童迓细侯。
除夕用少陵韵	[金朝] 刘从益	窗送迢迢漏，灯开艳艳花。正愁闻过雁，久客羡栖鸦。放眼春犹好，惊心日又斜。一蓑江上雨，归思浩无涯。
次韵别岁	[金朝] 刘从益	一日复一日，其来不肯迟。一冬复一春，既去谁能追。问岁果安往，懵不知津涯。常于岁除夕，知是相别时。邻翁惯礼饯，买酒烹鲜肥。百挽不得留，一别那须悲。年年例如此，华发吾何辞。惟有学道心，自觉老不衰。
次韵馈岁	[金朝] 刘从益	亲朋饷无时，邻里欢有佐。况当岁之终，可以具百货。礼意各示勤，手段不妨大。我贫无往还，闭户但高卧。藜羹且充肠，珍味不登坐。犹胜许文休，衣食出马磨。自非扬子云，载酒何人过。空吟馈岁诗，自歌还自和。
次韵李公度	[金朝] 刘从益	瓶有储粮鬓有丝，蹉跎岁晚坐书痴。辋川画隐王摩诘，锦里诗穷杜拾遗。应举尚陪新进士，主文半是旧相知。春闱看决鱼龙阵，未必尖锥胜钝锥。
次韵刘少宣	[金朝] 刘从益	旅窗蝶梦晓惊回，默数流年秪自哀。与世迂疏甘袖手，及身强健且衔杯。桐凋翠叶看看尽，菊著黄花旋旋开。杖屦南庵访幽事，秋光满眼送诗来。
次韵三弟赠南庵老人	[金朝] 刘从益	一庵盘礴胜巢仙，不入丛林恰是禅。花圃莲塘閒打景，粥盂斋钵老随缘。忘言已了八千偈，适意更挥三两弦。邂逅我来推不去，坐分一半好风烟。
次韵閒閒公梦归	[金朝] 刘从益	眉间喜色几时黄，满贮羁愁著瘦肠。万里乡关飞不到，十年岐路走空忙。杯心蘸月松梢影，鼻观通风柏子香。最爱南山旧山色，梦中相觅不相忘。
汎舟回澜亭坐中作	[金朝] 刘从益	昔年醉回澜，犹恨身属官。今年邂逅来，身与亭俱閒。洗心亭下水，照眼亭西山。溪山如故人，喜我复来还。有酒浇我胸，有花怡我颜。韝鹰乍脱臂，但觉天地宽。山阴忽回船，夜阑情未阑。
过洧川次侯生君泽韵	[金朝] 刘从益	谁能孤愤效韩非，且喜玄微对镜机。出得山来无远志，寄将书去有当归。閒居已判平生了，真赏从教举世稀。日咀道腴深有味，更须口腹事甘肥。
过尉氏怀阮籍	[金朝] 刘从益	朝来国门游，莫抵蓬池宿。有怀阮步兵，豪气无捡束。啸歌陟高台，长风振林木。老眼何曾青，四海无一物。万古留诗名，九原销醉骨。居然方丈家，惜也微瑕玉。涂穷道不穷，先生安用哭。
过武丁庙	[金朝] 刘从益	旱则为霖水则舟，若人端合梦中求。荆王枕上阳台雨，板筑英雄老死休。
和渊明始春怀田舍	[金朝] 刘从益	家食自不恶，菽水甘清贫。学道未有得，读书亦良勤。虽勤竟何补，俛首愧古人。静言阅世故，来者日月新。况复抱沉疴，百忧无一忻。安得卫生诀，益我华池津。恍如一梦觉，不与万法邻。野人借问我，恐是刘遗民。
和渊明饮酒韵	[金朝] 刘从益	日入了公事，援琴洗尘喧。秋堂一灯明，清响到夜偏。弹罢枕书卧，渺然梦青山。山英向我问，君驾何时还。家僮忽唤觉，惆怅不能言。
和渊明杂诗二首 其二	[金朝] 刘从益	少为饥所驱，老为病所迫。人生能几何，东阡复南陌。急须沽酒来，一笑举大白。浩歌草木振，起舞天地窄。同欢二三子，谁主复谁客。浮沉大浪中，毕竟归真宅。岁月去何速，老炎变新凉。游子久不归，回首望大梁。风埃惨如此，何处真吾乡。野菊明落日，林枫染飞霜。劝我一杯酒，悠然秋兴长。
和渊明杂诗二首 其一	[金朝] 刘从益	俗士苦纷竞，此心本无尘。功名乃外物，了不关吾身。吾身复何有，形神假相亲。天地开一室，日月挟两邻。有生即有化，如晏之必晨。但得酒中了，亦足称达人。挥戈欲却日，小力自不量。何如任天运，闭门坐齐芳。诗书列四隅，著我于中央。夏卧北窗风，隆冬曝朝阳。但有藜藿羹，亦足充饥肠。
即事	[金朝] 刘从益	卧疾刘公干，躬耕郑子真。溪山留好客，天地许閒人。花醉红沾袖，松吟翠绕身。扪心无所歉，持此寿吾亲。
腊日次幽居韵	[金朝] 刘从益	世务方扰扰，人生何营营。不如不出门，坐頣天地情。泰中有否来，阴极即阳生。掀髯一笑起，窗外风铎鸣。看云偶独立，踏雪时閒行。最爱朝日升，负暄向南荣。
乐山松	[金朝] 刘从益	乐山一何崇，上有千岁松。清孤月露底，秀拔天地中。蒲柳抱常质，桃李开芳容。争如十八公，笑傲冰霜风。居然喜避世，不肯污秦封。蟠如北海螭，伏如南阳龙。纷纷过者多，匠石终不逢。明堂几时构，唤起苍髯翁。
清明即事用前韵	[金朝] 刘从益	一度清明了一年，温风袅袅雨班班。几家绣幰寻芳去，何处蹇驴驮醉还。宿草新坟惊世短，落花流水占春閒。晓莺啼破松窗梦，缺月东南挂屋山。
三弟手植瓢材且有诗予亦戏作	[金朝] 刘从益	为爱胡卢手自栽，弱条柔蔓渐萦回。素花飘后初成实，碧荫浓时可数枚。试问老禅藤缴去，何如游子杖挑来。早知瓠落终无用，只合江湖养不才。
宋楼道中	[金朝] 刘从益	十里羊肠路诘盘，过花穿柳几回还。马头忽转青林角，绿绕人家水一湾。
送仪提点西归	[金朝] 刘从益	自断平生不问天，拂衣归去任吾年。五侯鲭饱无多味，九老图成又一传。回首京华瞻日远，放怀乡社得天全。纶巾醉卧咸阳市，始信人间有散仙。
岁除夕次东坡守岁韵	[金朝] 刘从益	人生都百年，谁问斗龟蛇。容颜镜中换，老丑不可遮。殷勤守此岁，来岁复如何。南邻祭灶喧，北里驱傩哗。须臾罢无为，但听楼鼓挝。明朝四十过，莫景真易斜。初心自慷慨，白首还蹉跎。寄语少年子，虽健不足誇。
题无尽藏	[金朝] 刘从益	谁开天地秘密藏，今古人间用不穷。眼尾摇光千丈月，耳根传响一溪风。胜游赤壁文章在，高卧燕山气象同。二老风流渺何许，后生犹可画图中。
题閒閒公梦归诗后用叔通韵	[金朝] 刘从益	学道几人知道味，谋生底物是生涯。庄周枕上非真蝶，乐广杯中亦假蛇。身后功名半张纸，夜来鼓吹一池蛙。梦间说梦重重梦，家外忘家处处家。
闻蛬用少陵韵	[金朝] 刘从益	唧唧不堪闻，村居更恼人。青衫伤久客，华发念双亲。岁莫那逢雨，秋宵未向晨。石心犹可转，百感本来真。
五月十四夜对月有感	[金朝] 刘从益	世事易随云变灭，人生难保月团圞。淮阳旅舍三年梦，河朔风声五月寒。何处云山端可老，向来天地为谁宽。宦游脚底生荆棘，蜀道而今却不难。
戏答侯威卿觅墨	[金朝] 刘从益	万松火厄化缁尘，依旧徂徕雪里春。冷剂香螺夔一足，破悭分与画眉人。
再赓	[金朝] 刘从益	人定端能坐胜天，刀圭有力制颓年。道非出世头头是，丹不遗经口口传。阴魄沉迷终鬼录，阳精飞鍊即神全。三山缥缈谁能到，目下身安亦是仙。
再过郾城示伯玉知几	[金朝] 刘从益	三年两度过溵阳，鞍马红尘道路长。花月不应知我老，溪山也解笑人忙。朔风凛凛频惊坐，夜雨萧萧偶对床。他日水南营葬地，愧无遗爱在桐乡。
春日	[金朝] 刘铎	翠微深处几人家，风飏轻烟雨压沙。寒勒野桃开较晚，向阳才有两三花。
读李训郑注传二首 其二	[金朝] 刘铎	棋医入侍本防猜，偶失机权亦可哀。陈窦至今佳传在，莫从成败论人材。
读李训郑注传二首 其一	[金朝] 刘铎	谁教阉宦作权臣，肃代优游到敬文。三子谋疏谁不道，泄机也合罪刘蕡。
即事	[金朝] 刘铎	地与中州迥，民馀上古淳。峡长深束渭，路险曲通秦。烟柳千家晓，风花百里春。一官如自择，閒处著閒身。
渑池驿舍用苑极之郎中韵	[金朝] 刘铎	惯从鞍马作生涯，宿处依依认是家。炉火相看衣袖暖，盘餐未办驿厨哗。淹留岁月头如雪，汩没风尘眼更花。永夜如何得消遣，新诗吟罢自煎茶。
三阳述怀	[金朝] 刘铎	蚁穴吾犹梦，蜗庐此仅容。一川青霭合，半岭白云封。地僻宜藏拙，官閒足养慵。只惭无补报，潦倒不归农。
所见	[金朝] 刘铎	纶竿老子绿蓑衣，细雨斜风一钓矶。正是邻家社醅熟，柳条穿得锦鳞归。
寄陈正叔雷希颜	[金朝] 刘光谦	东南形胜古徐州，人物休评第几流。落落陈雷天下士，故应连榻卧黄楼。
高阳道中	[金朝] 刘汲	杏花开过野桃红，榆柳中间一径通。禽鸟不呼村坞静，满川烟雨淡濛濛。
家僮报西嵓栽植滋茂喜而成咏	[金朝] 刘汲	孤云出岫本无心，何用微名挂士林。近日故园消息好，西嵓花木已成阴。
酒中作	[金朝] 刘汲	树暗春将老，酒阑人欲归。裴佪风月夜，花絮一帘飞。
留别四弟	[金朝] 刘汲	对床喜清夜，尊酒话平生。自是今宵雨，于人却有情。
南园步月	[金朝] 刘汲	云横树外山，树映山巅月。微风拂寒枝，疏光散清樾。幽欢难相遇，此景安可忽。从来山水心，不为尘埃没。
平凉道中	[金朝] 刘汲	青山炯无尘，尘满行人衣。行人望青山，咫尺不得归。吾归不作难，世故苦相违。何当临溪水，一洗从前非。
庆州回过盘岭宿义园	[金朝] 刘汲	随马雨不急，催人日欲晡。山从林杪出，路到水边无。拘缚嗟微宦，崎岖走畏途。村家应最乐，鸡酒夜相呼。
题西岩	[金朝] 刘汲	卜筑西岩最可人，青山为屋水为邻。身将隐矣文何用，人不知之味更真。自古交游少同志，到头声利不关身。清泉便当如渑洒，浇尽胸中累劫尘。
题西岩	[金朝] 刘汲	人爱名与利，我爱水与山。人乐纷而竞，我乐静而闲。所以西岩地，千古无人看。虽看亦不爱，虽赏亦不欢。欣然会予心，卜筑于其间。有石极峭屼，有泉极清寒。流觞与祓禊，终日堪盘桓。此乐为我设，信哉居之安。
题西嵓 其二	[金朝] 刘汲	卜筑西嵓最可人，青山为屋水为邻。身将隐矣文何用，人不知之味更真。自古交游少同志，到头声利不关身。清泉便当如渑酒，浇尽胸中累劫尘。
和德卿雪	[金朝] 刘涛	南华香火是真依，不学呼鹰雪打围。梁苑旧游荒径改，颍滨新唱綵笺飞。春生东阁酣朝饮，寒入西邻泣夜机。梦寐扁舟钓江水，重嗟白发此心违。
井陉	[金朝] 刘涛	寒压岁峥嵘，山阴日少晴。败眠鸡小梗，劝坐火多情。便面堪长路，牵头破老兵。谁教恋升斗，尽室此途行。
送王纯叔守曹州	[金朝] 刘涛	柏路人看御史骢，年来眼落簿书丛。单车乍别金銮月，五马频嘶玉勒风。故国山河连小郐，旧家鸡犬识新丰。遥知别夜诗成处，醉袖淋浪蜜炬红。
戏用前人语题天平别墅	[金朝] 刘涛	表圣当年绢五千，休休亭下买林泉。黄华面目君还见，天柱峰高不直钱。
小雪	[金朝] 刘涛	黄紬被暖起还慵，小雪经檐落旋空。旧馆簿书宽半饷，冷官庭户满西风。马遭萁窘三山瘦，人坐诗工五鬼穷。安得东风嘱桃李，也教春色到衰翁。
宿平遥集福寺	[金朝] 刘涛	院僻和僧静，门閒与昼长。燕泥朝雨淖，蝶蕊晚风香。野兴煎诗思，乾愁绕客肠。青奴如解事，供我莫窗凉。
春柳应制得城字	[金朝] 刘微	翠纽圆匀绿线轻，著行排立弄新晴。更看三月春风里，散作飞花满凤城。
秋雨得云字	[金朝] 刘修撰彧	一室萧然半掩门，檐牙悬溜喜初闻。栖鸦不动寒偎树，过雁无声冷贴云。历耳半随风淅沥，舞阶仍带叶缤纷。隔篱为问东皋叟，麰麦前春定十分。
爱诗李道人嵩阳归隐图	[金朝] 刘勋	脱却儒冠已自閒，更令家事勿相关。百钱便挂青藜杖，不看先生纸上山。
不寐	[金朝] 刘勋	酪奴作祟搅秋眠，追咎前非四十年。一夜虫声相计会，并催白发到愁边。
呈吕陈州唐卿	[金朝] 刘勋	警盗何烦鼓夜挝，丽谯清昼卷高牙。春回和气一千里，雪与丰年十万家。逋赋稍宽新得帖，军书不至早休衙。新年载酒须行乐，次第东风绕郡花。
春日	[金朝] 刘勋	粉蝶耽香梦正迷，黄峰和蜜计何痴。小轩无事谁如我，卧看杨花点砚池。
答仲和	[金朝] 刘勋	此身安处苦难寻，常羡归鸦易满林。望远真成广武叹，得诗空作洛生吟。逢人放适村村酒，感物悲哀岁岁心。想得济南花正好，抱城春水一篙深。
读张仲扬诗因题其上	[金朝] 刘勋	布衣一日见明君，俄有诗名四海闻。枫落吴江真好句，不须多示郑参军。
杜善甫乞炭	[金朝] 刘勋	笔口酸嘶解说穷，寒炉随手变春红。因君大笑涪翁拙，费尽奇香得马通。
偶作	[金朝] 刘勋	将军马跃五挝鼓，客子车行三唱鸡。白发书生无伎俩，满窗红日醉如泥。
秋凉	[金朝] 刘勋	桃笙乘势献微凉，纨扇无功送暑光。老病不嫌风露冷，莫教添作鬓边霜。
伤曹吉甫之死	[金朝] 刘勋	官职虽低首不低，争教有志竟空赍。向人指画将何语，卧壁糊涂不解题。小女绕床犹戏剧，老兵伏地亦悲啼。春风系马庭前树，只想东斋醉似泥。
同赵宜之赋梨花月	[金朝] 刘勋	雪树生香淡月边，相媒相合斗清妍。空庭冷落秋千影，虚度良宵亦可怜。
戏郑秀才	[金朝] 刘勋	张老豆新频见饷，郑家米凿不须赊。客来粥熟吾能办，要与齐奴斗咄嗟。
元夜阴晦	[金朝] 刘勋	逐逐雕鞍趁画轮，年芳乐事一番新。芙蓉城暖东风夜，杨柳楼深笑语春。两鬓愁添新白雪，十年梦到软红尘。空庭不见梅花月，寂莫春阴最恼人。
别后有怀元济	[金朝] 刘迎	闻说风流靖长官，宦游寥落废清閒。酒狂吞尽喙三尺，诗瘦耸成肩两山。世事君方厌蜗角，生涯我欲赋鱼蛮。脱身何日扁舟去，相对一蓑烟雨间。
蔡有邻碑	[金朝] 刘迎	我为山西行，叱驭过近县。传闻蔡有邻，石刻古今冠。风流书以来，妙绝隶之变。银钩鸾凤舞，铁画蛟龙缠。凭谁致墨本，故旧诧珍献。正恐赋分薄，一夕碎雷电。平生六一老，集古藏千卷。惜此方殊邻，公乎未之见。
昌邑道中	[金朝] 刘迎	屋角鸡号夜向晨，客床相对话悲辛。流离仅脱哙等伍，老大空为济上人。却扫欲安无事贵，累人犹属有锥贫。故山邻里今安否，归去同寻笋蕨春。
城南庵	[金朝] 刘迎	故乡归思白云边，瓶钵东来想浩然。桑下久无三宿恋，室中今许一灯传。梦惊城郭风尘窟，兴寄湖山雪月船。老矣重游恐难得，平生四海与弥天。
出八达岭	[金朝] 刘迎	山险略巳出，弥望尽荒坡。风土日巳殊，气象微沙陁。我老倦行役，驱车此经过。时节春已夏，土寒地无禾。行路不肯留，奈此居人何。作诗无佳语，以代劳者歌。
次曹次仲韵因以自感	[金朝] 刘迎	自笑区区学道难，未容香火访名山。因循忧患馀生里，收敛光芒窘步间。白社祝公今日始，丹丘容我几时还。相从愿结翻经会，共过壶中日月閒。
次刘元直韵二首 其二	[金朝] 刘迎	半年归梦别离间，只有音书雁足还。罗幕翠横秋掩冉，玉壶红湿泪斓斑。天明不作雾非雾，月破可怜山复山。准拟春风对眉膴，一尊相对洗愁颜。
次刘元直韵二首 其一	[金朝] 刘迎	秋来何事忆归频，正以家无妒妇津。未许桂枝招隐士，不妨桃叶赠行人。梦䰟历历千山远，客宦悠悠五斗贫。犀箸鸾刀许何日，归来举案得纷纶。
次韵郦元与赠于元直道旧二首 其二	[金朝] 刘迎	倦游方叹锦囊空，此道谁知一夕东。客里簿书惭老子，诗中旗鼓避元戎。叩门莫厌经过数，促席聊容语笑同。此乐秪忧儿辈觉，不应品藻待渠公。
次韵郦元与赠于元直道旧二首 其一	[金朝] 刘迎	人物伤心万马空，于今声价歘然东。教条不独行千里，筹策曾经奉一戎。事契百年知有自，笑谈三语记无同。白头赖有髯参在，解说当时喜怒公。
次韵夜雨	[金朝] 刘迎	海山何处是蓬瀛，节物催人意自惊。客里厌逢今旧雨，梦馀愁听短长更。故园颇觉归期缓，老境难堪此段清。想得诗成正萧瑟，竹窗灯火夜微明。
次韵诸园不暇游览	[金朝] 刘迎	故人家有小池台，桃李成蹊手自栽。尊酒几时邀客去，园林无日不花开。丹青一一归图画，红紫纷纷费剪裁。胜槩须公与题品，杖藜何惜醉中来。
摧车行	[金朝] 刘迎	浑河汹涌从西来，黄流正触山之崖。山崖路窄仅容过，小误往往车轮摧。车摧料理动半日，后人欲过何艰涩。深山日暮人巳稀，食物有钱无处觅。何时真宰遣六丁，铲此叠嶂如掌平。憧憧车马山西路，万古行人易来去。
代人忆旧	[金朝] 刘迎	缓步素丝障，微吟紫绮裘。醉便风侧帽，歌爱月明楼。犀轴题春恨，铜荷滴夜愁。风流十年梦，灯火漫扬州。
代王簿上梁孟容副公二首 其二	[金朝] 刘迎	自笑微官马骨高，十年霜鬓雪刁骚。长林丰草未适性，尖帽短靴安得豪。名宦真同一鸡肋，簿书空束两牛腰。故园清兴湖山里，归去经营一把茅。
代王簿上梁孟容副公二首 其一	[金朝] 刘迎	妙年椽笔赋长杨，一日声名满四方。天上风流青琐客，人间嘉庆绿衣郎。锦囊看读金花诰，画戟閒凝燕寝香。预恐政成趋急诏，海沂无计驻王祥。
观古作者梅诗戏成一章	[金朝] 刘迎	翠袖佳人修竹傍，风姿绰约破湖光。静中惯识形神影，妙处谁知色味香。观想有灵通水月，孤音无侣伴冰霜。故人愁绝今何许，烟雨霏霏子半黄。
归来图戏作	[金朝] 刘迎	云髻春风一尺高，笑携儿女候归桡。情知一首閒情赋，合为微官懒折腰。
过关渡水图	[金朝] 刘迎	短车无复驾青牛，散策方来对白鸥。烟水从容许君独，暂须分我一船秋。
海上	[金朝] 刘迎	潮蹙三山岛，烟横万里沙。蜃楼春作市，鼍鼓暮催衙。一曲水仙操，片帆渔父家。安期定何处，试问枣如瓜。
寒食阻雨招元功会话	[金朝] 刘迎	满城风雨殿馀春，燕坐翛然亦可人。杨柳杏花相对晚，石泉槐火一时新。愁边兴味浑宜酒，句里机缘欲脱尘。早晚阿咸来过我，坐中软语慰情亲。
和人七夕韵	[金朝] 刘迎	今古良宵此会同，望穷云物有无中。人间钿合三山隔，天上灵槎一水通。鳷鹊楼空纨扇月，鸳鸯机冷苧罗风。不须更乞蛛丝巧，久矣人生百巧穷。
河桥	[金朝] 刘迎	桃李香中八九家，青旗高挂绿杨斜。晚来风色渡头急，满地萧萧杨白花。
淮安行	[金朝] 刘迎	淮安城壁空楼橹，风雨半摧鸡粪土。传闻兵火数年前，西观竹间藏乳虎。迄今井邑犹荒凉，居民生资惟榷场。马军步军自来往，南客北客相经商。迩来户口虽增出，主户中间十无一。里闾风俗乐过从，学得南人煮茶吃。青衫从事今白头，一官乃得西南陬。宦游未免简书畏，归去更怀门户忧。世缘老矣百不好，落笔尚能哦楚调。从今买酒乐升平，烂醉歌呼客神庙。
寄题安嵓起官舍北溟	[金朝] 刘迎	一轩高占凤麟洲，要作人间汗漫游。海国风烟自朝暮，洞天日月几春秋。梦魂欲拂三花树，活计聊随一叶舟。待我丹成访君去，阆风佳处卜菟裘。
寄题蓟丘僧房	[金朝] 刘迎	道人休去白云边，老矣分明懒瓒然。参学谁能知许事，退休聊得息诸缘。忘形马迹车尘外，适意山光水影前。想得松根憩寂莫，坏残云衲半垂肩。
寄题孔德通东园	[金朝] 刘迎	花木阴阴一亩宫，平生高兴与谁同。尊罍北海无虚日，乡里东家有故风。先业固知衣钵在，大门何惜橐奁空。襄阳耆旧今谁识，尚喜风流见阿戎。
寄题禹城孙氏茂德亭	[金朝] 刘迎	济南孙夫子，养素抱绝识。家有五亩园，种树如种德。枝叶深覆护，根本饱封殖。要令方寸地，不著荆与棘。流芳被邻里，馀荫连阡陌。居然物随化，草木尽佳色。河阳艺桃李，寿张莳梓漆。至今青史上，相望如黑白。乃知百年用，赖此一日积。君今尚隐约，白首勤垦辟。人心亦天理，否泰有终极。会待东风来，吹春满花国。
连日雪恶用聚星堂雪诗韵	[金朝] 刘迎	朔风朝来放云叶，纷纷吹落龙沙雪。山河大地同一如，变化须臾亦奇绝。参天松顶老犹强，抢地竹头低欲折。乱飘书帙爱窗明，狂入地炉惊火灭。重衾方拥肤尚粟，冻笔将书肘先掣。未容衰白点鬓华，只许醉红生面缬。何人清唱堕梁尘，有客高吟霏锯屑。昔贤句法今尚在，断臂阿谁心地瞥。后生旷世安敢望，故事历劫徒能说。是中圣处公会无，一粒灵丹工点铁。
梁忠信平远山水	[金朝] 刘迎	忆昔西游大梁苑，玉堂门闭花阴晚。壁间曾见郭熙画，江南秋山小平远。别来南北今十年，尘埃极目不见山。乌靴席帽动千里，只惯马蹄车辙閒。明窗短幅来何处，乱点依稀涴寒具。焕然神明顿还我，似向白玉堂中住。濛濛烟霭树老苍，上方楼阁山夕阳。一千顷碧照秋色，三十六峰凝晓光。悬崖高居谁氏宅，缥缈危栏荫青樾。定知枕石高卧人，常笑骑驴远游客。当时画史安定梁，想见泉石成膏肓。独将妙意寄毫楮，我愧甫立随诸郎。此行真成几州错，区区世路风波恶。还家特作发愿文，伴我山中老猿鹤。
楼前曲	[金朝] 刘迎	楼前山色秋横碧，楼下水光秋漫白。眼看对此千里愁，楼下长歌古离别。萧萧郎马何时归，雁奴去作斜行飞。灞桥过客夕阳远，渭城行人朝雨微。玉凄花冷令人瘦，日暮倚楼双翠袖。蕙炷犹残鸂鶒香，曲尘半著鸳鸯绣。五云飞过芙蓉城，洞天冷落云间笙。妾身有愿化春草，伴君长亭仍短亭。
梅	[金朝] 刘迎	谁道江梅驿信迟，碧琅玕里见横枝。为寻疏影暗香处，独立嫩寒清晓时。嚼蕊不妨浮白饮，认桃休赋比红诗。平生东阁风流在，何逊而今鬓欲丝。
明日复会客普照继呈此诗去及瓜不数日矣	[金朝] 刘迎	室中呼起散花天，来伴维摩到处禅。百刻篆香消昼永，一番风雨破春妍。云山真欲追聱叟，风腋何妨借玉川。他日相思共明月，旧游应说禁烟前。
莫州道中	[金朝] 刘迎	枫林叶叶堕霜红，天末晴容一镜空。野旷微闻鸟乌乐，草寒时见马牛风。人生险阻艰难里，世事悲歌感慨中。白发孀亲倚门处，梦魂千里付归鸿。
南口	[金朝] 刘迎	危峰张屏帏，峻壁开户牖。崩腾来阵马，翔舞下灵鹫。秀色纷后前，晴岚迷左右。重阴忽障翳，虚籁竞呼吼。深迂爱风日，高亢扪星斗。帝居望北阙，村落当南口。军都汉时县，遗迹奄存否。中郎读书处，遗构想摧朽。谁云用武地，经训乃渊薮。我家胶东湄，朴学叹白首。居邻通德里，况此见师友。惭无书带草，采采为盈手。何以醉先生，清溪绿如酒。
盘山招隐图	[金朝] 刘迎	溪山不难买，所费千金储。不如数峰云，朝昏对吾庐。交游岂无人，转盼伤离居。不如吾兄弟，相应如笙竽。左侯蓟名族，温温器璠玙。身虽市朝寄，心与功名疏。伯也亦可人，文华炳于菟。风神耸魁伟，襟韵含冲虚。平生一片心，缘尘不关渠。相期有幽事，岁晚山林俱。綵服照黄冠，欢呼奉亲舆。大妇侍巾帨，中妇供庖厨。诸孙戏膝前，翩然凤将雏。朝采南涧芹，莫漉西溪鱼。烟霞入杖屦，风月来窗疏。观竹上巢云，礼佛登香炉。红龙雪浪涌，白塔苍烟孤。冰弦写天籁，茶瓯泛云腴。快哉天下乐，俯仰馀何须。正恐左太冲，招隐昔所无。
陪诸友登三山亭二首 其二	[金朝] 刘迎	霜林馀叶未全彫，极目西风对泬寥。万里沙荒秋后草，三神山动晚来潮。移尊正及兵厨近，结客何须驿骑招。老素抚床端可必，未甘随分隐耕樵。
陪诸友登三山亭二首 其一	[金朝] 刘迎	半濠清浅芰荷彫，落日登临未寂寥。山色逼秋浑作市，海声迎暮欲吞潮。沙头白鸟疑相熟，木末青旗苦见招。不似常时对官府，可无閒话及渔樵。
普照旃檀像旧物也方丈老人比以见还作诗谢之	[金朝] 刘迎	我昔游京师，稽首礼瑞像。堂堂紫金身，示现大法藏。装严七宝几，重叠九霞帐。光如百千日，晃耀不容望。想初法王子，运力摄诸匠。瑰材发神秘，妙斲出智创。风流蜀居士，翰墨老弥壮。雷霆大地底，音乐诸天上。犹疑三十二，不具梵音相。不知一点真，正胜千语浪。呜呼五因缘，语绮反成谤。我今独何幸，相见问无恙。文殊本无二，何处觅真妄。庶修香火供，获脱烦恼障。天龙想惊喜，诃卫日归向。巳觉海潮音，人天会方丈。
清明前十日作	[金朝] 刘迎	雨馀天气动朝寒，寒食都来数日间。羯鼓催开小桃李，画屏围出好溪山。尘埃老我真堪笑，风物撩人欲破悭。梅雪巳残春过半，一尊无处与公閒。
秋郊	[金朝] 刘迎	秋水四五尺，暮山三两峰。浮云白毫相，落日紫金容。蓑笠前村笛，楼台古寺钟。殷勤小平远，图画记渠侬。
秋郊马上二首 其二	[金朝] 刘迎	海色楼台市，山容水墨图。风疏水杨柳，烟瘦石菖蒲。岁熟多同社，村閒绝诟租。平生亦何事，尘土眷吾庐。
秋郊马上二首 其一	[金朝] 刘迎	故垄松楸暗，空城草棘荒。数峰横鸟道，一径绕羊肠。桑叶露仍沃，稻花风已香。儿时十年梦，怀旧一悲凉。
上谷	[金朝] 刘迎	磨笄耸然来，隰水汹而去。山川俯城郭，藩翰重畿辅。桑麻数百里，烟火几万户。长桥龙偃蹇，飞阁凤腾翥。传闻山西地，出入此其路。源源百货积，井井三壤赋。蒲萄秋倒架，芍药春满树。盘躄多布韦，婵娟半娥素。永怀小靖节，厚德皆忠恕。至今受一廛，如昔歌五裤。伤心隔生死，知巳今有数。归日当驱车，生刍奠其墓。
上施内翰	[金朝] 刘迎	十年不见建安公，草木依然臭味同。赖有酒尊烦北海，可无香瓣礼南丰。天墀礼乐三千字，海国鹍鹏九万风。正以高轩肯相过，免教书客感秋蓬。
书何维桢见赠诗后	[金朝] 刘迎	尘埃握手众人中，草木从来臭味同。春夏我虽迷出处，交游君不异初终。赤黄晚岁徵奇梦，清白平生继古风。叹息蜀州人日作，伤心不觉涕无从。
数日冗甚怀抱作恶作诗自遣	[金朝] 刘迎	生涯吾亦爱吾庐，踏地从来出赋租。胸次有怀空磈磊，人间无处不崎岖。扶摇安得三千里，应见真成百亿躯。直欲弃家参学去，一龛香火供斋盂。
送刘德正	[金朝] 刘迎	骥騄蚁垤空，莫干犀革断。人材必超轶，物理乃融泮。先生廊庙具，冰雪自湔盥。十年处䌓剧，风力济详练。堂堂八面敌，了了一笑粲。云中国西邑，食货资转挽。中台辍之去，正倚咄嗟办。从容九年蓄，坐想出鞭算。向来盐铁使，绪业著家传。春朝观上计，广厦奉閒燕。行矣需诏除，鹓行耸荣观。
题归去来图	[金朝] 刘迎	笔端奇处发天藏，事远怀人涕泗滂。馀子风流空魏晋，上人谈笑自羲皇。折腰五斗几钱直，去国十年三径荒。安得一堂重写照，为公桂酒泻蕉黄。
题吴彦高诗集后	[金朝] 刘迎	片云踪迹任飘然，南北东西共一天。万里山川悲故国，十年风雪老穷边。名高冀北无全马，诗到西江别是禅。颇忆米家书画否，梦魂应逐过江船。
题雪浦人归图	[金朝] 刘迎	乱目宝花雨，过眉斑竹筇。拿音迎画鹢，喜态动乌龙。水镜千江月，风琴万壑松。遥知永今夕，情话得从容。
题仲山枝巢	[金朝] 刘迎	镜中青鬓雪霜皤，岁月从教落魄过。物理不容人太过，生涯休叹我无多。百年竟似蝇钻纸，万事终同鼠饮河。秪恐徐公宿缘在，东风时梦海棠窠。
晚到八达岭下达旦乃上	[金朝] 刘迎	车马两山间，上下数百里。萦纡来不断，奕奕似流水。鲸形曲腰膂，蛇势长首尾。我车从其间，摇兀如病齿。推前挽复后，进寸退还咫。息心固安分，尚气或被指。徐趋自循辙，躁进应覆轨。行行非我令，柅亦岂吾使。倦仆困号呼，疲牛苦鞭箠。紞如五更鼓，相庆得戾止。归来幸无恙，喘汗正如洗。何以慰此劳，村醅正浮蚁。
闻丘丈晚集庆寿作诗戏之	[金朝] 刘迎	桃李欲开风雨多，花时犹得屡经过。缓听一曲玉连琐，满汎十分金卷荷。红烛影纱闻唤马，翠罗承袜见凌波。杜陵老矣孤春事，奈此诗愁恼乱何。
闻彦美服药以诗问讯	[金朝] 刘迎	耳边尘事且无喧，听我归耕郭外村。贱子自藏蜗壳舍，故人谁并雀罗门。书窗共作三年计，尊酒相逢一笑温。不信家山不堪隐，仇池今在古铜盆。
隰川	[金朝] 刘迎	隰川来西州，数郡被其利。刺陵放而南，奔驶不可制。兹焉幸不幸，长策未容议。且复观其澜，雄豪快人意。
修城行	[金朝] 刘迎	淮安城郭真虚设，父老年前向予说。筑时但用鸡粪土，风雨即摧乾更裂。秪今高低如堵墙，举头四野青茫茫。不知地势实冲要，东连鄂渚西襄阳。谁能一劳谋永逸，四壁依前护塼石。免令三岁二岁间，费尽千人万人力。
虚春亭	[金朝] 刘迎	碧琅玕里小蘧庐，想像幽人手植初。不独禅心破诸有，还于法性识真如。应缘任笑风月底，出世要观霜雪馀。他日升堂参玉版，会须傍出赏春蔬。
徐梦弼以诗求芦菔辄次来韵	[金朝] 刘迎	昔闻赵州老，老大犹汎爱。说法利人天，机缘不胜载。当年镇府话，盖以小喻大。具眼领略之，于兹岂无待。呜呼后来者，见趣远不逮。又闻东坡公，谪居饱鲑菜。暮年海南住，几席溪山对。自馔一杯羹，老狂犹故态。最喜霜露秋，味出鸡豚外。乃知作诗本，口腹不无赖。风流二大士，妙处无向背。在家与出家，相投若针芥。先生今复然，秀句笔端快。谁云修法供，游戏出狼狈。一饱待明年，桑麻歌佩佩。
彦美生朝	[金朝] 刘迎	壮日里闾侠，臂弯双角弓。绣鞯金匼匝，貂袖紫蒙茸。云态自苍狗，玉辉犹白虹。为君占寿骨，诗句有清风。
雨后	[金朝] 刘迎	尘埃日日厌风霾，一雨方容眼界开。水底天光大圆镜，树头山色小飞来。马牛涉地无相及，鸥鹭知人已不猜。更得扁舟待明月，一杯容我醉云罍。
再次前韵	[金朝] 刘迎	神农尝草木，济世以仁爱。根源列郡出，品目成书载。中云莱菔根，试验颇为大。昌谷呕时须，文园渴尝待。食异地黄并，效与芜菁逮。岂惟齿众药，政自冠诸菜。五州风土宜，罫布畦垄对。垦锄尽众力，封培穷百态。翠角春雨中，黄花晚烟外。日送盘箸资，岁给瓶罂赖。片玉出头颅，层冰起肤背。脆美掩莼葵，甘辛敌姜芥。物生贵有用，对此一何快。储贮得沈涵，弃遗免狼狈。但足齐人餐，何惭楚臣佩。
赠董丞秉国	[金朝] 刘迎	迫窄十年冠盖场，谁怜王谢有诸郎。俗缘不脱三生债，豪气都无万丈长。遣兴久凭诗作社，避愁专欲酒为乡。黄尘投老逢青眼，赖有知音未可忘。
赠人	[金朝] 刘迎	何必罗浮访稚川，相逢一笑共谈玄。蓬莱咫尺三万里，铜狄因循五百年。梦幻莫论身外事，啸歌聊得醉中天。几时丹灶同收拾，去入云山了旧缘。
张萱戏婴图	[金朝] 刘迎	犀颅玉颊宁馨子，雾鬓云鬟窈窕娘。三十年前大门日，忆观群戏碧方床。
自解	[金朝] 刘迎	投绂归来岁月过，清閒殊胜吏分窠。人思狡兔藏三窟，我愿白鸥同一波。棋局何妨烂樵斧，印章终欲博渔蓑。人间万事俱尘土，醉倒尊前奈我何。
春郊	[金朝] 刘瞻	桑芽粒粒破春青，小叶迎风未展成。寒食归宁红袖女，外家纸上看蚕生。
所见	[金朝] 刘瞻	倾欹石片插涟漪，上有萧萧杨柳枝。藻荇半浮苔半湿，浣纱人去不多时。
无极道中	[金朝] 刘瞻	银河淡淡泻秋光，缺月梢梢挂晚凉。马上西风吹梦断，隔林烟火路苍茫。
通叔以诗送古镜为长言生日之寿次韵谢之	[金朝] 刘长言	綵衣禄隐非臞仙，犹有向来文字缘。都城一别两岁晚，寄声劳苦常相先。人间始生俗礼重，而我永感方颓然。远凭诗句致奇物，欲挽暮景回虞渊。规摹九寸函大方，古制不作菱花妍。开奁拂拭愧陋质，但喜虹气浮晴天。夫君久要心不迁，期与铁杖论清坚。保身赖此孤月圆，明年上印归行田。
冷嵓公柳溪	[金朝] 刘中	斗印轻抛系肘金，故园风物动归心。柳含烟翠丝千尺，水写天容玉一寻。山色只于閒里好，风波不似向来深。人间桃李栽培满，换得溪南十亩阴。
龙门石佛	[金朝] 刘中	凿破苍崖已失真，又添行客眼中尘。请君看取他山石，不费工夫总法身。
别墅 其二	[金朝] 刘仲尹	风雨驱寒入弊裘，閒斋气味冷飕飕。年华过眼惊飞鸟，利禄催人窘督邮。灶下旋添温坑火，床头剩买读书油。可人谁似黄夫子，著意裁诗寄四休。
别墅 其一	[金朝] 刘仲尹	墙根雨大土花碧，秋笋寒添一两茎。爱买僻书人笑古，痛憎俗事自知清。黄花催织钿钿出，白发欺人故故生。饘粥年来我稍具，厌随鞍马逐浮名。
不出	[金朝] 刘仲尹	好诗读罢倚团蒲，唧唧铜瓶沸地炉。天气稍寒吾不出，氍毹分坐与狸奴。
初秋夜凉	[金朝] 刘仲尹	小虫机杼月西厢，风雨才分半枕凉。白发自疏河汉梦，一瓶秋水玉簪香。
窗外梅蕾二首 其二	[金朝] 刘仲尹	细蕾初看柳麦肥，春风得得绕窗扉。道人方作玉溪梦，石坞竹桥风雪飞。
窗外梅蕾二首 其一	[金朝] 刘仲尹	玉儿秀稚云幄藏，鼻观巳觉瓶水香。过眼空花均一寓，十分春色属秋堂。
冬日	[金朝] 刘仲尹	刁骚短发镊还生，镜里形骸只自惊。睡枕食槃翻岁月，头风股痹识阴晴。鸠栖任笑谋生拙，兔简难忘照眼清。不用暖炉公库酒，试容拥被听鸡声。
寒夜	[金朝] 刘仲尹	漏声穿竹夜霜清，尽著功夫伴短檠。睡足梅花半梢月，虚徐老鼻学香生。
浣溪纱 其一	[金朝] 刘仲尹	贴体宫罗试裌衣。冰蓝娇浅染东池。春风一把瘦腰支。戏镂宝钿呈翡翠，笑拈金剪下酴醾。最宜京兆画新眉。
龙德宫	[金朝] 刘仲尹	碧栱朱甍面面开，翠云稠叠锁崔嵬。连昌庭槛浑栽竹，罨画溪山半是梅。藻井香销尘化䋄，铜栏秋涩雨留苔。只应千古华清月，狼藉春风愧露台。
墨梅一十首 其八	[金朝] 刘仲尹	高髻长蛾满汉宫，君王图玉按春风。龙沙万里王家女，不著黄金买画工。
墨梅一十首 其二	[金朝] 刘仲尹	绝缨人醉烛花残，主意方浓未厌欢。十五琼儿梳洗薄，琵琶才许近帘弹。
墨梅一十首 其九	[金朝] 刘仲尹	古绢谁藏谢女真，天寒翠袖一招魂。江山嫁尽风流梦，雪满冰溪月挂村。
墨梅一十首 其六	[金朝] 刘仲尹	钟鼓沈沈度苑墙，玉绳初直殿东厢。荀妃早发鸡鸣埭，残月微分烛下妆。
墨梅一十首 其七	[金朝] 刘仲尹	衡州何处问花光，抹月批风只欠香。安得江南断肠句，为题风雨浣啼妆。
墨梅一十首 其三	[金朝] 刘仲尹	生憎施粉与施朱，换骨玄都亦自姝。疏影冷香题不到，梦惊烟雨暗西湖。
墨梅一十首 其十	[金朝] 刘仲尹	妙画工意不工俗，老子见画只寻香。未应涂抹相欺得，政自不为时世妆。
墨梅一十首 其四	[金朝] 刘仲尹	赵郎爱香人不知，罗浮山下有佳期。春寒彻骨角声起，才记参横月堕时。
墨梅一十首 其五	[金朝] 刘仲尹	君王凤驾九龙池，后辇传呼召雪儿。狼藉玉台银烛暗，丁香小麝印宫眉。
墨梅一十首 其一	[金朝] 刘仲尹	瘦损昭阳镜里春，汉家公主奉乌孙。泪痕滴尽穹庐月，谁道神香解返䰟。
秋尽	[金朝] 刘仲尹	利禄蜗涎壁，年华蚁梦槐。秋随庭树老，寒逐雁声来。养性论三适，分愁咏七哀。闭门人客少，书籍绕床堆。
秋日东斋	[金朝] 刘仲尹	一区寂莫子云家，便腹那能贮五车。筋力只今如老鹤，笔头新爱绾秋蛇。树间风定叶漫径，篱外雨寒梅著花。胜日一尊能笑客，更须官鼓候晨挝。
酴醾	[金朝] 刘仲尹	相看绝似好交友，著眼江梅季孟中。海窟笙箫来鹤背，月林冰雪绕春风。满前玉蕊名尤重，特地梨花梦不同。安得涪翁香一瓣，种成聊供小南丰。
晚阴	[金朝] 刘仲尹	岁涝饶秋雨，云寒结暝阴。晚芳留冻蝶，疏木立饥禽。閒觉交游减，衰从老病寻。安眠恐徼倖，底用说初心。
西溪牡丹	[金朝] 刘仲尹	为云为雨定成虚，醉脸笼娇试粉初。举国春风避姚魏，换胎天质到黄徐。百年金谷凭栏袖，三月扬州载酒车。我欲禅居净馀习，湖滩枕石看游鱼。
夏日	[金朝] 刘仲尹	床头书册聚麻沙，病起经旬不煮茶。更为炎蒸设方略，细烹山蜜破松花。
谢孔遵席后堂画山水图	[金朝] 刘仲尹	家在龙沙弱水东，朅来尘世笑春风。都将天外蓬壶景，漏作人间画手工。玉腕雪回犀管细，宝煤香散凤绡空。只应大地山河影，常记飞鸾下月中。
一室	[金朝] 刘仲尹	老来湖海愧陈登，只有头须未是僧。坐对黄昏钟鼓定，竹根吹火上吟灯。
自理	[金朝] 刘仲尹	日日南轩学蠹鱼，隐中独爱隐于书。儿痴妇笑谋生拙，不道从来与世疏。
崆峒山图为横溪翁赋二首 其二	[金朝] 刘祖谦	独占名山每羡渠，京尘今日污吟须。西州十载经行处，惆怅云烟是画图。
崆峒山图为横溪翁赋二首 其一	[金朝] 刘祖谦	好奇仍有客相㩦，绝顶披云快一跻。三十六峰青似染，五年拄笏羡横溪。
雅集图	[金朝] 刘祖谦	翠雀翩翩野鹤孤，玉京人物会仙图。后来且莫轻题品，席上挥毫有大苏。
白沟	[金朝] 卢洵	白沟清浅不容舟，辽宋封疆限此沟。到了山河无定主，碧波依旧只东流。
閒咏	[金朝] 卢元	天近苍龙阙，居连白马堂。松声得邻舍，山色出宫墙。巷陋轮蹄少，庭閒日月长。九衢红雾里，亦有白云乡。
秋怀	[金朝] 路忱	落日留虚壁，秋风急戍楼。高歌鬼神夜，挥涕虎狼秋。豪贵少青眼，文章多白头。何时挂长剑，天地一扁舟。
汴梁公廨西楼二首 其二	[金朝] 路铎	云态看来变，檐阴坐次移。一蝉吟未了，双鸟去何之。薄宦槐安梦，浮名剑首炊。安心元有法，遣兴可无诗。
汴梁公廨西楼二首 其一	[金朝] 路铎	官舍谁言隘，西楼兴不穷。閒云欹枕里，飞鸟捲帘中。风定天还水，烟虚月度松。回观犹有愧，破屋著卢仝。
次韵答季通	[金朝] 路铎	华颠何意软红尘，霄汉聊收退鹢身。方喜长松倚东野，又从净社得遗民。高山流水知音少，霁月光风发兴新。赖有好诗相慰藉，不然开口欲谁亲。
次韵郦著作病起	[金朝] 路铎	玄晏耽书昔坐痴，如今手板对山持。病知居士安心处，贫是诗人换骨时。单见敢参东观论，徐行休叹后山迟。山林朝市元无异，怨鹤惊猿自不知。
芳梅如佳人赠襄城卫昌叔	[金朝] 路铎	芳梅如佳人，不见令人思。岂无桃李颜，夏虫笃于时。霜风静天宇，兰悴菊亦衰。凌寒一笑粲，功烈如彼卑。几年豳西路，赭冈望逶迤。思之不得见，空吟水曹诗。夜月将梦去，云深水之湄。邂逅疏竹边，峨峨认风仪。今日真见止，昨梦犹蓍龟。尘中儓儗子，谓我酷好奇。逃空闻足音，此心胡不夷。
赋丈室碧玉壶善甫赋诗铎亦奉和二首 其二	[金朝] 路铎	随人作计鱼千里，知命无忧鸟一天。碧落云深堪避世，九华烟暖可忘年。平章万有归玄览，收拾方心入大圆。上界真人自官府，不妨聊作橘中仙。
赋丈室碧玉壶善甫赋诗铎亦奉和二首 其一	[金朝] 路铎	心知云路等榆枋，戏作方壶当玉堂。虚静自应详止止，逍遥均是一苍苍。心含宝月无中外，身著青霞可颉颃。政尔天游到疑始，觉知谁送竹风香。
感寓	[金朝] 路铎	沄沄一水抱山流，路转冈陵到渡头。张翰秋风动归兴，惠崇烟雨著孤舟。禄轻道重从三黜，日莫人遥发四愁。世事悠悠莫回首，聊凭酒圣作天游。
高唐刘氏驻春园	[金朝] 路铎	风光去人无咫尺，人有尘劳不相及。此心既定境从之，雪树霜林亦春色。刘翁有道久陆沈，十年种树今成阴。醉乡天地白日永，鶗鴂栗留皆好音。良辰行乐今已矣，依旧东流泛兰芷。谁道青春挽不留，鲤庭看取新桃李。膏车秣马吾将归，誓与清景相追随。安用苦求三径资，明月常满千家墀。
冠氏雨中	[金朝] 路铎	气肃关河万绿摧，远游节物动悲哀。人牛不见晓烟重，草树有声山雨来。老矣何堪米盐事，中之安得圣贤杯。遥怜鹤发孤云底，日望林梢一叶回。
赫仲华求赋邺台张氏野堂	[金朝] 路铎	白沙翠竹小江村，路转西郊隔市尘。入坐好山如有素，忘情鸥鸟澹相亲。芋魁饭豆平生足，涧草嵓花各自春。得酒谁能更羁束，不妨倒著白纶巾。
七夕与信叔仲荀会饮晚归有作	[金朝] 路铎	秋香泻月笑谈香，饮散归来夜未央。阙角星河摇淡影，柳行灯火试新凉。雄飞勋业归时辈，信美江山著漫郎。万事浮云心铁石，休将梁国嚇蒙庄。
庆寿寺晚归	[金朝] 路铎	九陌黄尘没马头，眼明佛界接仙洲。清溪照影红蕖晚，禅榻生凉碧树秋。少室宗风开木义，裕陵遗墨烂银钩。对谈不觉山衔月，只为松风更少留。
书州驿壁	[金朝] 路铎	雉堞俯已见，羊肠行尚难。炊烟界沮水，老木识桥山。畤废无人吊，台高有鸟还。客怀秋馆雨，未老鬓先斑。
遂初园诗二首 其二 思玄堂	[金朝] 路铎	尘世一何隘，永怀耿中情。端蓍得吉卜，有鹤戾天鸣。慨然趣予装，云旗渺遐征。鸿濛偶相值，笑我劳经营。驾言还故乡，方寸以道宁。先畴理耘耔，初服纫芳馨。谛观九州事，曾不出户庭。渔父有默识，餔糟愈于醒。
遂初园诗二首 其一 闲闲堂	[金朝] 路铎	行迈已自劳，坐忘犹有为。动静二尘耳，一真非即离。举头见青山，曲肱啭黄鹂。心安万境寂，境转何妨随。
题邹公所藏渊明归去来图	[金朝] 路铎	牛刀小试义熙前，一日怀归岂偶然。有意候君门外柳，无机还我酒中天。贞姿佳菊秋霜里，真意南山夕鸟边。善学展禽唯此老，万人海里小斜川。
潼关	[金朝] 路铎	楼迥临飞鸟，车升汗十牛。地灵开翠壁，天远送黄流。趣战如奸计，当关岂壮猷。天梯且失守，况说土山头。
王子端挽辞	[金朝] 路铎	才名如此不偿穷，再入承明一病翁。白发光阴文字里，黄华林麓画图中。谪仙犹想屋梁月，荆产空怀松下风。聊应世缘缘故在，会看归鹤语辽东。
辋川	[金朝] 路铎	画图风景是，亭榭岁年非。秋色半黄落，人烟深翠微。暗溪鱼得计，杳霭鸟忘机。触物增惆怅，吾庐早晚归。
卫州赠子深节度	[金朝] 路铎	淇上风光萃一楼，尊前北海百无忧。平分玉鉴渔村晚，四望黄云寡妇秋。斜照钩帘纳烟翠，微飙高枕看安流。梅天消息和羹近，老稚宁容挽邓侯。
细香轩三首 其二	[金朝] 路铎	阁雨含风户牖凉，闻机才发兴何长。无心孤竹那能尔，自是诗人知见香。
细香轩三首 其三	[金朝] 路铎	霜雪青青玉一丛，肯从桃李借薰醲。不知香界何从立，凭仗清风问箨龙。
细香轩三首 其一	[金朝] 路铎	花气炉烟总不同，噀青喷翠小窗风。中边故嗅浑无有，心迹相忘忽暗通。
襄城道中	[金朝] 路铎	禾黍低风汝水长，迟迟驿骑困秋阳。病躯官事交相碍，梦雨行云肯借凉。尽说秋虫不伤稼，却愁苛政苦于蝗。诗成应被西山笑，已炙眉头尚否臧。
雨中	[金朝] 路铎	月翳有时吐，风薰俄自清。云回暑天影，雨进夜窗声。眠听参天籁，神游得化城。觉来还故处，饥鼠撼灯檠。
杨秘监释迦出山像	[金朝] 路仲显	自从此老出山隅，恼乱苍生底事无。他日若逢杨处士，只教画个涅槃图。
夏日	[金朝] 吕大鹏	旋移石枕拂藤床，细洒槐阴趁晚凉。大地嗷嗷困炉鼎，老天不肯下残阳。
集句	[金朝] 吕中孚	骚人吟罢起乡愁，百感中来不自由。一种人间太平日，满衣尘土避公侯。
柳	[金朝] 吕中孚	风外丝丝袅绿烟，轻花初破不成绵。却嫌官路逢寒食，恼乱离愁似去年。
水声	[金朝] 吕中孚	长陂千顷碧淙淙，浪卷秋风过石矼。记得夜来愁听处，一灯明灭照寒窗。
送李嘉甫信都令耘甫之弟	[金朝] 吕中孚	溪水碧于草，溪边送客行。写诗传别意，把酒听歌声。去路青天远，归心白羽轻。尊前折杨柳，一一是离情。
小景	[金朝] 吕中孚	青芜平野四围山，山郭依依紫翠间。村远路长人去少，一竿斜日酒旗閒。
广平道中	[金朝] 吕子羽	风色著黧面，霜华侵老须。昏埃埋故驿，积雪缟脩途。冻岫新诗句，寒林古画图。夜寒孤月上，天地一冰壶。
李白醉归图	[金朝] 吕子羽	春风醉袖玉山颓，落魄长安酒肆回。忙煞中官寻不得，沉香亭北牡丹开。
宿章义广胜寺	[金朝] 吕子羽	小邑本无事，我来劳简书。路长频问马，人静厌烹鱼。钟冷僧参外，灯残客梦馀。此心谁领会，松月夜窗虚。
至日	[金朝] 吕子羽	岁晏多风雪，官閒深屋庐。小诗穷则变，美酒数斯疏。未草归田赋，空翻引睡书。窗明添眼力，已觉日光舒。
跋伯玉命简之临米元章楚山图	[金朝] 麻九畴	巴东峡壁如駮霞，天凿荆门当虎牙。下有奔湍沉碧沙，直冲北固如投家。云烟昏晓互明灭，朝看沃日莫吞月。远山如指近如拳，过客那知空一瞥。高人庐此恨来晚，不厌孤篷叠往返。莫言造物好穷人，许大乾坤富君眼。以心为镜照诸山，山如人面纷殊颜。扁舟日日青山上，青山却在沧波间。人道痴儿固贪取，我怪高人亦如许。已将胸次衽长江，更把豪端扛巨楚。荠列枫林叶浮舸，巧促魁梧入么么。丈寻收拾无边春，千里游邀坐中我。自此头吴尾瓯越，蛮烟五月髡人发。江山多处乃尔毒，始信中原天下甲。楚山可览不可上，水气昏昏且多恙。画山纵不到真山，有楚之峰无楚瘴。静明居士见山馋，想在庵中得饱参。戏呼老李临君画，已坐君贪我更贪。
跋范宽秦川图	[金朝] 麻九畴	山水人传范家笔，画史推尊为第一。朅来因看秦川图，天下丹青能事毕。大山岩岩如国君，小山郁郁如陪臣。大石盘盘社与稷，小石落落士与民。一山一形似争长，一石一态如布军。想君胸中有全秦，见鐻削鐻鐻乃真。掌上长安近于日，千树万树生青春。忆昔岐山凤皇语，葱葱柞棫沾新雨。昆夷束手密须降，不见功勋见歌舞。黄金铸牛西入僰，五丁云栈通中国。骊山宫阙九天高，六处孱王走衔璧。不信诗书信法家，关东半被鱼书惑。尽卷图籍亦大好，五十年凶都一埽。章邯董翳举如毛，沐猴冠委金陵道。北原兵自天而下，汉室倾颓如解瓦。祁山六出纵无功，渭水犹堪饮君马。螭蟠老将骨未朽，草附那能济阳九。技痒投鞭抵岁星，归来鹿死何人手。神武空矜贺六浑，投机常落周人后。竟令冯翊软沙边，东风一夜吹新柳。侵寻皂角相料理，抛掷龙津浮汴水。鹢头过处巳非隋，不觉晋阳人姓李。华清高宴戛宫梧，舞马如何护两都。纵得青骡还蜀道，肉得沙场白骨无。兴亡自取不足吁，可怜神州为盗区。贪徵往古山川事，忘却题诗赏画图。
弹琴怀山中人	[金朝] 麻九畴	门前雪垂垂，室中理朱丝。手按十三徽，心飞天一涯。故人渺何许，万里惊鸿飞。试凭朱丝语，一声声亦悲。一弹雪欲落，再弹雪正作。只在此山中，故人今忧乐。我欲弹文王，岐山云渺茫。我欲鼓曾子，无田可耘耔。道远望不及，千山复万水。思君复思君，正恐须髯皤。后夔若不来，奈此宫商何。春风早晚起，百鸟喧庭柯。时携一尊酒，为君奏云和。
复次韵二首 其二	[金朝] 麻九畴	菣可为炙啖，博哉释草儒。奈何骚人咏，不与兰茝俱。青青发陈荄，嫩胜稊生枯。面柔似张禹，气冽如申屠。忽逢易牙口，一日登君厨。君兄昔在日，作事太廉隅。宦游三十年，不治一室芜。尝载米之郡，政如置水盂。不义获八珍，弃之犹堇荼。相对话终日，茗椀无盐酥。见客惟恐迟，遇饭不择粗。无食但有名，穷不亦宜乎。我本寒素士，卧雪袁司徒。臭味偶相似，岂是敦薄夫。见君食蒿酱，取嘲于仕途。和君蒿酱诗，缊袍随衣狐。诗酱两情苦，此债无由逋。蒿荻无弃材，奈此苍松株。何当列铏瓮，一依飨礼图。唯闻广廷乐，不见辕门鈇。此日虽无酱，犹堪养羸躯。
复次韵二首 其一	[金朝] 麻九畴	五脏太多可，张颐托臞儒。自非何曾家，安得海陆俱。庄周幸有粟，不至鱼肆枯。何劳夷门市，下车朱亥屠。春韭与秋菘，岁晚不供厨。蒿腹不蒿目，大方果无隅。为酱非负口，犹胜范莱芜。岂无青精饭，驻颜炊一盂。岂无菖蒲歜，辟邪如神荼。又岂无椒花，除瘟等酴酥。蒿于数品中，颇同武官粗。数品虽异馔，置之酱可乎。犹材各有施，岂必皆吾徒。公绰优为老，劣于滕大夫。大抵食如士，取之非一涂。君诗志其味，食经有董狐。彼哉鼋羹指，斲棺终莫逋。彼哉萍齑手，竟死珊瑚株。宁如酱以蒿，不出本草图。盖后人好奇，一洗腥砧鈇。为谢馋祟鬼，渠今离我躯。
和伯玉食蒿酱韵	[金朝] 麻九畴	九尺东方生，不如一侏儒。饮啄各有程，厚薄与生俱。文蒲及屈芰，何乃淡以枯。正如谢三旌，甘心作羊屠。伊蒿本薪材，岂足充庖厨。薄雪草堂径，新霜古城隅。河南地差暖，冬有不死芜。青来涧边筥，绿入几上盂。微香能侣菊，小苦贤于荼。酷烈变醯醢，薰醲破脂酥。书生喜倒说，食亦变精粗。借问冰茶者，何如羔酒乎。况尔蓼彼萧，蓬茅固其徒。偶然躐一等，遽欲忘樵夫。迩来岁颇饥，大半殣在途。攘肉或至犬，首丘不如狐。命贱秪求死，计穷交议逋。尚有纨裤儿，朝夕食于株。宁知埽野稗，一饱不易图。遂令人轻生，不畏锧与鈇。如君有蒿酱，犹是千金躯。
红梅	[金朝] 麻九畴	一种冰䰟物已尤，朱唇点缀更风流。岁寒未许东风管，澹抹秾妆得自由。
李道人家山图	[金朝] 麻九畴	见说高斋住太行，溪山襟带古祠堂。圭桐叶落周家雨，铁树根盘晋国霜。烽火不堪耕夜月，画图犹可挂残阳。自怜不及汾州雁，春去秋来过石梁。
莫春山家二首 其二	[金朝] 麻九畴	语阑壮气欲消磨，奈此青灯永夜何。壁上取琴弹一曲，不知天外落银河。
莫春山家二首 其一	[金朝] 麻九畴	山烟向晚白濛濛，人过梨花树底风。一犬不鸣村径黑，野灯孤起远林中。
牛叹	[金朝] 麻九畴	谁怜宿料一生无，身后仍遭金十奴。帷盖却教蒙狗马，不知何事负农夫。
俳优	[金朝] 麻九畴	施能卖晋移君贰，旃解讥秦救陛郎。多少谏臣翻获罪，却教若辈管兴亡。
清明	[金朝] 麻九畴	村村榆火碧烟新，拜埽归来第四辰。城里看家多白发，游春总是少年人。
秋怀	[金朝] 麻九畴	昨夜新凉御褐裘，一番节物弄清愁。月悬双杵若为夜，人在一隅偏觉秋。败叶只能惊画扇，啼螀终不到朱楼。还乡梦断寒衾晓，依旧云山是蔡州。
秋望	[金朝] 麻九畴	云气东南壮，风烟正北长。远人投屋小，寒草带城荒。驯鸭便秋潦，饥牛背夕阳。閒情尽堪画，未要雨浪浪。
秋雨小霁湖阳道中	[金朝] 麻九畴	一雨初晴菊瘁花，朝来啼杀报晴鸦。地邻异域空怀古，人对残秋更忆家。十月红炉是明日，往年新火醉流霞。匆匆又上湖阳道，何处还堪驻客槎。
手植桧印章	[金朝] 麻九畴	梁折山摧入小成，日华留得寸晖明。不盈一握空虫篆，未丧斯文粗姓名。草木西周朝有暮，图书东观死犹生。二千年后司封纽，未信栽时出此情。
堂溪城南感寓	[金朝] 麻九畴	断岸崩崖带草长，茂林高垲晚生凉。田头经水成驹卧，云色因风变狗苍。战地尚馀唐垒栅，故城曾入楚封疆。牛童趁日贪扪虱，那解兴亡事可伤。
夏日	[金朝] 麻九畴	亭柯碧合龙蛇影，睡起辘轳鸣晓井。一帘晓雨捲不晴，槐花满地黄金冷。屈指西风又到门，相思团扇欲生尘。何时万户垂杨里，高揖金鞭逢故人。
许方村即事	[金朝] 麻九畴	披热达许方，山巅青漫漫。野黄麦初割，畦绿蔬才灌。春篱苘叶深，巷树春花乱。烟长见新冶，风远闻清锻。濯衣女在溪，贩铁人栖馆。墙危垒破石，路黑沾遗炭。山云顷刻雨，沙地须臾暵。铎鸣驾犊耕，罩密防鸡散。缲馀残茧挂，钓罢么丝贯。沽酒有客赊，鬻李何人唤。扑惨官始威，牒烦民更玩。历险小车多，逢人黯衣半。县远肉难求，山近寇可逭。何当卜隐居，寻我杖藜伴。
阳夏何正卿作叠语四句未成章予复以叠语寄之凡四变文	[金朝] 麻九畴	缊缊蠢蠢何等民，矫矫亢亢内守贞。昂昂藏藏独异俗，落落莫莫不厌贫。归与归与且糊口，凤兮凤兮德衰久。乐云乐云无弦琴，命乎命乎一杯酒。匪鳣匪鲔故为藏，避言避世必也狂。至大至刚秣吾马，爰清爰净脩我墙。用之舍之时所系，晋如摧如宁复计。暖然凄然任春秋，优哉游哉聊卒岁。
元裕之以山游见招兼以诗四首为寄因以山中之意仍其韵 其二	[金朝] 麻九畴	日月两角蜗，天地一粒粟。老盆可径醉，岂择瓦与玉。大笑区中人，朱门丐粱肉。清晓登少室，日夕眺王屋。紫烟晞吾发，碧霞贮我腹。溪中有白云，万事付濯足。物物惬幽情，不独兰与菊。
元裕之以山游见招兼以诗四首为寄因以山中之意仍其韵 其三	[金朝] 麻九畴	南风入桂树，高叶碧峥嵘。举手戏攀折，上与云烟撑。黄金间白玉，遍地先晶荧。笙箫坐间发，鸾鹤空中鸣。浩歌山谷应，起舞衣裳轻。一尊石上酒，如我浩气盈。目送飞鸿尽，青云万里平。
元裕之以山游见招兼以诗四首为寄因以山中之意仍其韵 其四	[金朝] 麻九畴	国风久巳熄，如火不再然。流为玉台咏，铅粉娇华年。政须洗妖冶，八骏踏芝田。青苔明月露，碧树凉风天。尘土一一尽，象纬昭昭悬。寂寥抱玉辨，争竞摇尾怜。幸有元公子，不为常语牵。
元裕之以山游见招兼以诗四首为寄因以山中之意仍其韵 其一	[金朝] 麻九畴	石华政可采，负我孤舟篷。胡为红尘里，扰扰槐安宫。山间绿萝月，一照千岩空。洪崖去不返，清游谁与同。空馀松根泉，杂佩流无穷。人心堕泥滓，不如与天通。举头视霄汉，浩露洗心胸。
赠裕之	[金朝] 麻九畴	向来三度见君诗，常望西山有所思。谁料并州天绝处，相逢梁苑雪消时。贤人乐古声犹在，聱叟文高世岂知。只恐神嵩不留客，秦川如画渭如丝。
竹瘿冠为李道人赋	[金朝] 麻九畴	东方有物字丰隆，以鸣为职驱群聋。万头濈濈囚冻窟，欲出不出愁天公。回寒作暖出一噫，黑帝不敢藏昆虫。所以独为六子长，挥斥元气周神功。车轰鼓震顷万里，六甲云风随唤起。四阴用事合收声，犹奋狂阳鸣不已。号令非时遭物玩，草木不凋花再蕾。恼得司秋诉帝阍，漏泄机缄法当死。天公大怪下桎梏，推落车中堕岩谷。非程非马亦非人，化作苍筤一枝竹。劲气刚风难遽销，夜闻风雨犹萧萧。耸身直上三千尺，天公又怪干云霄。鬼压神缚不听出，只见白云锁三日。云散惟馀青屈盘，颐隐于脐变仙质。道人真是万物盗，斫取为冠就天巧。秋霜争敢上头颅，常与春风同醉倒。此冠固奇惜未大，有冠独在方之外。日月为藤织四时，烟霞为桦绵千载。天潢绝汉梁虚碧，北斗旋衡簪沆瀣。不随脂粉侣狻猊，不逐风霜陪獬豸。一任旋乾复转坤，头上峨峨终古在。欲作檀那施此冠，不识先生若为戴。
村居五首 其二	[金朝] 马定国	蚕蛹成蛾桑柘稀，海棠花发照窗扉。离骚读罢无人会，独立溪南看夕晖。
村居五首 其三	[金朝] 马定国	五月南风化蟪蛄，野塘晚笋未成蒲。柽花落尽红英细，沙渚鸳鸯半引雏。
村居五首 其四	[金朝] 马定国	柿叶经霜菊在溪，天寒落日见鸡栖。西家有客篘新酒，红叶萧萧盖芋畦。
村居五首 其五	[金朝] 马定国	岁暮行人竟不来，空吟溪树觅寒梅。何时消尽关山雪，收拾春风入酒杯。
村居五首 其一	[金朝] 马定国	溪头梅是去年花，閒日初长径竹斜。向晚孤烟三十里，不知樵唱落谁家。
登历下亭有感	[金朝] 马定国	男子当为四海游，又携书剑客东州。烟横北渚芰荷晚，木落南山鸿雁秋。富国桑麻连鲁甸，用兵形势接营丘。伤哉不见桓公业，千古绕城空水流。
读庄子	[金朝] 马定国	吾读漆园书，秋水一篇足。安用十万言，磊落载其腹。北风熟柤梨，冷日照鸿鹄。人生固多事，端坐至秉烛。
过李湘	[金朝] 马定国	数树高槐散乳鸦，时于缺处见黄花。凉风不断如流水，相对胡床坐日斜。
寒食	[金朝] 马定国	燕泥半落乌衣巷，柳色全添绿绮窗。且伴丁香过寒食，弄晴蝴蝶一双双。
怀高图南	[金朝] 马定国	刘叉一狂士，尚得韩愈知。君才百刘叉，知者果其谁。三随计吏贡，蹑履游京师。文章善变化，不以一律持。碧海涵万类，青天行四时。去年高唐别，河柳摇风枝。今年清明饮，高花见辛夷。兹来又几日，军檄忽四驰。尺书无处寄，相见果何期。白日斗龙蛇，黄尘笳鼓悲。春风独无忧，吹花发江湄。一杯送归雁，万里寄相思。
客怀	[金朝] 马定国	结发游荆楚，劳心惜寸阴。草长春径窄，花落晓烟深。谷旱惟祈雨，年饥不问金。三齐虽淡薄，留此亦何心。
清平道中	[金朝] 马定国	棘林苦苣野花黄，一马骎骎渡漯阳。别墅酒旗依古柳，点溪花片落新香。伏波事业空归汉，都护田园不记唐。今日清明过寒食，又将书剑客他乡。
秋日书事	[金朝] 马定国	南山悠悠去天尺，雀寒未晚争投棘。野人篱落不胜荒，溪欲绝流堆乱石。小园蔬药知有无，未免杖藜烦两屐。雾蒙甘菊细茎紫，风动牵牛晚花碧。邻舍翁归竹几空，秋天日落松窗寂。小杯翻酒足自娱，闾巷浮沈真可惜。
四月十日遇周永昌二首 其二	[金朝] 马定国	幼时种木巳巢鸢，犹向花前作酒颠。郭外青山招晓出，圃中明月照春眠。世无苏黄六七子，天断文章三十年。今日逢君如旧识，醉持杯杓望青天。
四月十日遇周永昌二首 其一	[金朝] 马定国	竹里涓涓雨未晴，日高窗牖受虚明。数家燕雀青雏出，是处园林绿颗成。贫觉酒杯真有味，病思丘壑岂无情。东山旧隐许相过，他日秋原看耦耕。
送图南	[金朝] 马定国	壶觞送客柳亭东，回首三齐落照中。老去厌陪新客醉，兴来多与古人同。戍楼藤角垂新绿，山店桎花落细红。他日诗名满江海，荠堂相见两衰翁。
送王松年之汶上	[金朝] 马定国	去去东平道，飞辕不可攀。地邻邾子国，天近穆陵关。问俗徵前事，移家卜好山。溪堂醉花月，春兴几时还。
题崇子中庵	[金朝] 马定国	羡君高节似陶潜，五亩园林老不添。遁世人情虽淡薄，开门秋色自清严。案头黄卷香终日，砌下苍苔雨一檐。后夜中秋更应好，隔窗云木看飞蟾。
香严病中	[金朝] 马定国	九州四海尽行路，万户千门非我家。金弹不徒惊燕雀，春雷终待起龙蛇。
宿田舍	[金朝] 马定国	狂风作帚扫春阴，投宿田庐话古今。尊俎只如平日事，干戈方识古人心。凄凉一树梅花发，迤逦千门柳色深。天子蒙尘终不返，酒酣相对泪沾襟。
宣政末所作	[金朝] 马定国	山杏山桃取次开，红红白白上楼台。移将海底珊瑚树，乞与人家也不栽。
雪	[金朝] 马定国	红楼翠瓦不禁寒，欲剪梅花去路难。净扫竹亭聊饮酒，恰如明月照金盘。
雪霁	[金朝] 马定国	高岩旭日吐深赪，雪霁楼台白玉京。独往南塘探春色，枇杷花下竹鸡鸣。
游何氏园	[金朝] 马定国	八尺龙蛇薜荔墙，瘦松疏竹更苍凉。梅花映水无人见，隔岸飞来片片香。
雨晴离开化寺	[金朝] 马定国	涧谷流秋水，楼台入暮寒。连城遭雨积，一日得泥乾。利剑青鲨室，名驹白铁鞍。回头栖隐地，风树响珊珊。
长相思	[金朝] 马定国	历历春阳被群木，白沙浅水明如鹄。结庐聊可障雨风，学道未能充耳目。故人家居紫翠傍，枳篱日落青山长。岁云晏矣不可见，望尽楚天飞鸟行。
招康元质	[金朝] 马定国	此生依著定何如，不傍耕畴即钓蓑。北阜平芜随鸟远，东湖新涨与天多。诗成重墨题飞叶，睡起轻芒踏软莎。犹有客愁销不尽，风轩茶灶待君过。
会州道中	[金朝] 马舜卿	山腰薄雪眩朝暾，未放阳和入烧痕。一片长安世情月，梨花院落几黄昏。
山中	[金朝] 马天来	青林寂寂鸟关关，画出风烟落照间。脱却草鞋临水坐，野云分我一边閒。
题崞县郝子玉此君轩	[金朝] 毛端卿	桂林名姓一枝新，万竹青青德有邻。渭上风烟分别派，山阳诗酒属閒人。心期已到冰霜窟，眼界不知花柳尘。萱背从今看辉映，嫩香新粉四时春。
春赏	[金朝] 毛麾	润入梅天雨乍晴，唤回春意有新莺。云霞照眼青山近，罗绮吹香白昼明。翠勺银罂沽酒市，暖风迟日卖花声。人人共喜华胥世，何用鳌头羡锦城。
和思达兄杏花	[金朝] 毛麾	碎剪明霞役化工，晓园香散暖烟中。羞逢柳眼三眠白，分得桃腮一笑红。上苑繁华迷故国，曲江憔悴老春风。欲传此恨花无语，强对芳时作醉翁。
魏城马南瑞以异香见贻且索诗为赋二首 其二	[金朝] 毛麾	二卉真香岂复加，便宜编谱入雄誇。留残一点蔷薇水，幻出诸天薝卜花。佩带正垂金钿小，薰炉孤起翠云斜。金笼甲帐豪华事，惭愧桑枢瓮牖家。
魏城马南瑞以异香见贻且索诗为赋二首 其一	[金朝] 毛麾	梅心兰甲类元同，气压荀家百和功。借润更烦纤手玉，出云初试博山铜。崇朝日下亭亭盖，三月花间细细风。我有因缘在香火，鼻端消息为君通。
新春雪与韩府推	[金朝] 毛麾	春到千门气自嘉，更教飞雪助年华。六街官柳枝枝絮，一夜江梅树树花。况是纵吟多伴侣，直须烂醉作生涯。埽庭迎客东风里，幕府风流有故家。
游河西孙氏园	[金朝] 毛麾	亭榭依山水乱鸣，已如罨画障中行。照溪芳树红云合，迎客幽禽翠羽轻。豪气未饶金谷友，醉魂如到锦官城。犹惭归骑匆匆去，不得持杯待月明。
观音阁	[金朝] 玫璨章	壮心期不负今游，大士相招到上头。仙境岂容人久坐，非因崄巘不能留。
南京	[金朝] 孟鲠	愔愔坊陌傍深春，活活河流雨过浑。花鸟几时充贡赋，牛羊今日上丘原。犹传柳七工词翰，不见朱三有子孙。我亦前生梁楚士，独持心事过夷门。
徐州	[金朝] 孟鲠	徐州压城霜木赭，可能回首风尘下。当年缟素从西来，仰天伏地声呜哑。君臣大义日月白，牧野鸣条此其亚。帝王气象佳葱葱，举止却类田舍翁。美人琼玉是粪土，四海正在水火中。如龙如虎尚蹉跌，况乃竖子贪天功。
折花怨	[金朝] 孟鲠	匆匆杯酒又天涯，迟日墙东叫卖花。可惜同生不同死，却随春色去谁家。
龚平甫森玉轩	[金朝] 孟宗献	古人借宅亦种竹，大是饕奇心未足。高斋闻有万琅玕，坐对怀山饮秋绿。官閒胜日无一事，尊酒不空仍有肉。他时剥啄叩君门，高枕矮床容我宿。
柳塘	[金朝] 孟宗献	摇摇风影漾寒塘，静里亭台日月长。不似隋家堤岸上，乱鸦残照管兴亡。
闰月九日	[金朝] 孟宗献	南崖烘暖贮秋光，胜处相沿釂一觞。俚谚难逢两寒食，闰馀今值小重阳。头风比似常年愈，菊面浑如去岁黄。老矣欢游定能几，佳时此乐最难忘。
北郊晚步	[金朝] 密璹	陂水荷凋晚，茅檐燕去凉。远林明落景，平麓淡秋光。群牧归村巷，孤禽立野航。自谙閒散乐，园圃意尤长。
城西	[金朝] 密璹	雁带边声远，牛横废垄长。人居似河朔，冈势接荥阳。禾短新村墅，沙平古战场。悠然望西北，莫色起悲凉。
池莲	[金朝] 密璹	轻轻姿质淡娟娟，点缀圆池亦可怜。数点忽飞荷叶雨，莫香分得小江天。
春半喜晴	[金朝] 密璹	阴寒二月雪含云，两日开晴淑景新。借问海棠红几许，杏花杨柳不曾春。
得友人书	[金朝] 密璹	闻有书来喜欲狂，紫芝眉宇久难忘。别离惟叹我头白，诗句屡成君马黄。公干羁栖犹洛下，孔明高卧尚南阳。冷官领取閒中趣，远胜区区梦蚁忙。
对镜二首 其二	[金朝] 密璹	明明非浅亦非深，何事痴人泥影寻。照见大千真法体，不关形相不关心。
对镜二首 其一	[金朝] 密璹	镜中色相类吾深，吾面终难镜里寻。明月印空空受月，是他空月本无心。
过胥相墓	[金朝] 密璹	亭亭华表映朱门，始见征西宰相尊。下马读碑人不识，夷山高处望中原。
华亭	[金朝] 密璹	世尊遗法本忘言，教外别传意已圆。只履携将葱岭去，不妨来上月明船。
黄华画古柏	[金朝] 密璹	黄华老人画古柏，铁简将军挽大弨。意足不求颜色似，荔支风味配江瑶。
老境	[金朝] 密璹	老境唯禅况，幽居似宝坊。酒杯盛砚水，经卷贮诗囊。懒甚书弥少，閒多梦自长。不知何处雨，径作夜来凉。
梁台	[金朝] 密璹	汴水悠悠蔡水来，秋风古道野花开。行人惊起田间雉，飞上梁王鼓吹台。
梁园	[金朝] 密璹	一十八里汴堤柳，三十六桥梁苑花。纵使风光都似旧，北人见了也思家。
留侯	[金朝] 密璹	辟谷轻身慕赤松，不知谁举傅春宫。君方避溺犹居水，忍使馀波及四翁。
马伏波	[金朝] 密璹	可叹迂疏一老翁，岂堪床下拜梁松。明珠薏苡犹难辨，万里争教论杜龙。
漫赋	[金朝] 密璹	贫知囊底一钱无，老觉人间万事虚。富贵傥来终作么，勋名便了又何如。季鹰未饱松江鲙，鲁望将成笠泽书。自是杜门无客过，不关多病故人疏。
内族子锐归来堂	[金朝] 密璹	一旦能知梦里真，平生看破主中宾。归来堂上忘形友，名利场边税驾人。东郭风烟宜蕙帐，南山猿鹤识纶巾。清尊雅趣閒棋味，盏盏冲和局局新。
秋郊雨中	[金朝] 密璹	羸骖破盖雨淋浪，一抹烟林覆野塘。不著沙禽閒点缀，只横秋浦更凄凉。
秋日小雨	[金朝] 密璹	白鹭裴佪花鸭游，城南城北几汀洲。绿荷风底飞来雨，做弄今年甲子秋。
秋晚出郭閒游	[金朝] 密璹	尘中俗事海漫漫，暂出城闉借眼宽。沙麓去边群牧小，野云平处一雕盘。残荷露水秋光晚，衰柳摇风古渡寒。此幅大年横景画，鲁冈图上似曾看。
如庵乐事	[金朝] 密璹	人间最美安心睡，睡起从容盥漱终。七卷莲经爇沈水，一杯汤饼泼油葱。因循默坐规禅老，取次拈诗教小童。炕煖窗明有书册，不知何者是穷通。
释迦出山息轩画	[金朝] 密璹	庞眉袖手出岩阿，及至拈花事巳讹。千古雪山山下路，杖藜无处避藤萝。
书龙德宫八景亭	[金朝] 密璹	刻桷朱楹堕绀纱，裙腰草色趁阶斜。谁知剥落亭中石，曾听宣和玉树花。
思归	[金朝] 密璹	四时唯觉漏声长，几度吟残蜡烬缸。惊梦故人风动竹，催春羯鼓雨敲窗。新诗淡似鹅黄酒，归思浓如鸭绿江。遥想翠云亭下水，满陂青草鹭鸶双。
送王生西游	[金朝] 密璹	紫陉仙人今渊云，骑风御气七尺身。丈夫耻与哙等伍，故作野鹤昂鸡群。往年书剑游梁日，咳唾中间满珠璧。温子徒劳手八叉，苏老犹迷日五色。慨然拂袖游嵩阳，西南陌上书传香。仲宣堂堂舍我去，举杯却愁愁更长。去程相近黄花节，三十六峰如玉列。龙门枫叶堕红绡，洛浦芦花舞晴雪。勋名细事犹秋毫，政可痛饮读离骚。天津月照紫绮裘，缑岭风吹青玉箫。我无羽翼随君起，浩歌相送秋光里。凭高西望青茫茫，落日无情下寒水。
题晋卿王诜图绘	[金朝] 密璹	顾陆张吴宝绘堂，风花雪月保宁坊。锦囊玉轴三千幅，翠袖金钗十二行。数笔丹青参李范，一时迁谪为苏黄。太原珍玩名天下，旧迹犹凭古印章。
题潘阆夜归图	[金朝] 密璹	不是诗人灞水壖，又非野老曲江边。风姿便认王摩诘，蕴藉还疑李谪仙。驴背倒骑莲岳下，牛腰稳跨竹林前。掀髯对月馀高兴，明日佳篇几处传。
题纸衣道者图	[金朝] 密璹	紫袍披上金横带，藜杖拖来纸掩襟。富贵山林争几许，万缘唯要总无心。
王生以秋骚见示复以此谢之	[金朝] 密璹	三年京国与君游，每恨知君尚未周。始露雄文陵楚些，又登长陌佩吴钩。灯残茅店鸡催晓，霜落金风雁唤秋。后夜文星出西洛，仲宣知在水南楼。
溪景	[金朝] 密璹	飞飞鸥鸟自徜徉，也解新秋受用凉。日莫碧溪微雨过，满风都是藕花香。
夏晚登楼	[金朝] 密璹	登楼晚暑复相攻，快意清风忽此逢。云似碧山天似水，霁波平浸两三峰。
閒咏	[金朝] 密璹	岁晚陶元亮，平生马少游。凋残半枯木，浩荡一虚舟。鹤望尘迷眼，鸡栖屋打头。瓶储尚萧索，焉敢计菟裘。
宴息二首 其二	[金朝] 密璹	日日閒窗下，箪瓢乐不殊。花魁秾且艳，湖玉秀而臞。忆友寻诗卷，思山展画图。丹青传六逸，能著老夫无。
宴息二首 其一	[金朝] 密璹	宴息春光晚，閒眠昼景虚。冥心居大道，达理契真如。乐对忘形友，欣逢未见书。世间幽隐者，何必尽樵渔。
寓迹	[金朝] 密璹	寓迹中山记昔年，西溪卜筑欲终焉。飘零何在五株柳，离乱难归二顷田。漫叟未能忘野寺，道人犹解识林泉。吾乡巳宅无何有，一笑醯鸡尽瓮天。
枕上听雨	[金朝] 密璹	卧听羯鼓打凉州，元是芭蕉细雨秋。庭际玉簪开几许，小窗特地莫香幽。
自适	[金朝] 密璹	晴昼摇凉光，长空澹虚碧。燕鸿亦何为，老翅南又北。衰柳堕残叶，庭户觉岑寂。幽人诵佛书，清香萦几席。西方病维摩，东皋醉王绩。俱到忘言地，佳处略相敌。小斋蜗角许，夜卧膝仍屈。能以道眼观，宽大犹四极。有书贮实腹，无事梗虚臆。谢绝声利徒，尚友古遗直。
自题写真	[金朝] 密璹	枯木寒灰久亦神，因缘来现胙公身。只缘酷爱东坡老，人道前身赵德麟。
读裕之弟诗藁有莺声柳巷深之句漫题三诗其后 其二	[金朝] 敏之	莺藏深树只闻声，不著诗家画不成。惭愧阿兄无好语，五言城下把降旌。
读裕之弟诗藁有莺声柳巷深之句漫题三诗其后 其三	[金朝] 敏之	传家诗学在诸郎，剖腹留书死敢忘。背上锦囊三箭在，直须千古说穿杨。
读裕之弟诗藁有莺声柳巷深之句漫题三诗其后 其一	[金朝] 敏之	阿翁醉语戏儿痴，说著蝉诗也道奇。吴下阿蒙非向日，新篇争遣九泉知。
题江村风雨图	[金朝] 敏之	渡口舟横水拍空，墨云倾雨树号风。江山不到红尘眼，半幅烟绡想像中。
中秋无月	[金朝] 敏之	佳辰无物慰相思，先赏空吟昨夜诗。莫怪更深仍坐待，密云或有暂开时。
终南溪	[金朝] 庞汉	冷云低压万长杨，十顷秋阴锁北堂。门外兵尘涨秦楚，水边烟景似湖湘。荷翻山雨僧窗晚，竹汎溪风客枕凉。早晚初平遂真隐，绕陂閒牧石头羊。
冬夜直宿省中	[金朝] 庞铸	吏散庭空宿鸟过，冻唫聊复战诗魔。陶泓面冷真堪唾，毛颖头尖漫费呵。畏事政宜宾客少，不才偏觉簿书多。西窗灯闇尊无酒，奈此迢迢夜漏何。
花下	[金朝] 庞铸	香满西园晓雨微，万红千翠自高低。若为常作庄周梦，飞向幽芳闹处栖。
怀友	[金朝] 庞铸	镜里衰颜失旧红，当年豪逸梦魂中。山城对月中秋夜，陇雁寄书西北风。遣兴与谁同酒盏，相思无处附诗筒。凭高想到消䰟处，落日无言水自东。
景骨城驿中夜雨	[金朝] 庞铸	画角边城莫，孤舂野水秋。一川霜树老，万叶雨声愁。自古谁青眼，劳生只白头。何时问渔父，容我一扁舟。
梨花	[金朝] 庞铸	孤洁本无匹，谁令先众芳。花能红处白，月共冷时香。缟袂清无染，冰姿淡不妆。夜来清露底，万颗玉毫光。
漉酒图	[金朝] 庞铸	我爱陶渊明，爱酒不爱官。弹琴但寓意，把酒聊开颜。自得酒中趣，岂问头上冠。谁作漉酒图，清风起毫端。露电出形似，神情想高閒。大似挥弦时，目送飞鸿难。袖中有东篱，开卷见南山。嗟予困尘土，青鬓时一斑。折腰尚未免，敢谓善闭关。望望孤云翔，羡羡飞鸟还。归田未有日，掩卷空长叹。
洛阳怀古	[金朝] 庞铸	草树萧条故苑荒，山川惨淡客魂伤。玉光照夜新开冢，剑气沈沙古战场。金谷更谁誇富丽，铜驼无处问兴亡。一尊且对春风饮，万事从来谷与臧。
墨竹三首	[金朝] 庞铸	一溪流水玉涓涓，溪上修篁接莫烟。谁倩能诗文与可，笔端移得小江天。
墨竹三首 其二	[金朝] 庞铸	瀰川急雨暗秋空，无限琅玕澹墨中。剑甲摐摐军十万，欲将貔虎战斜风。
墨竹三首 其三	[金朝] 庞铸	千梢万叶玉玲珑，枯槁丛边绿转浓。待得春雷惊蛰起，此中应有葛陂龙。
却暑	[金朝] 庞铸	九夏楼居不厌高，更须直至冷云巢。风来蘋末聊自快，暑满人间无处逃。蔗蜜浆寒冰皎皎，画帘钩冷月梢梢。閒思殿阁生凉句，谁为诚悬作解嘲。
山行绝句	[金朝] 庞铸	四面云山玉作围，一川霜树锦为衣。翩翩数骑南冈下，傅粉王孙射鹿归。
晚秋登城楼二首 其二	[金朝] 庞铸	落日危楼上，诗成只自哦。清商行老矣，红叶奈秋何。堕甑前非悟，跳丸去日多。功名犹诳我，未许著渔蓑。
晚秋登城楼二首 其一	[金朝] 庞铸	山势碧环合，溪光缟带明。牛羊成晚景，砧杵助秋声。酒薄人情废，官閒吏事生。天东归兴满，不为忆莼羹。
未开牡丹	[金朝] 庞铸	国香半吐醉颜酡，炫耀春工已自多。爱惜不教催羯鼓，更浇卯酒看如何。
喜夏	[金朝] 庞铸	小暑不足畏，深居如退藏。青奴初荐枕，黄妳亦升堂。鸟语竹阴密，雨声荷叶香。晚窗无一事，步屧到西厢。
夏日	[金朝] 庞铸	富国才疏合自羞，清时无补但优游。只知钱向纸中裹，不信能教地上流。
雪谷晓装图	[金朝] 庞铸	溪流咽咽山昏昏，前山后山同一云。天公谈笑玉雪喷，散为花蕊白纷纷。诗翁瘦马之何许，忍冻吟诗太清古。老奴寒缩私自语，作奴莫比诗奴苦。木僵石老鸟不飞，山路益深诗益奇。老奴忍笑怜翁痴，不知嗜好乃尔为。杨侯胸中富丘壑，醉里笔端驱雪落。因何不把此诗翁，画向草堂深处着。
凌虚堂	[金朝] 乔扆	木暗苍烟合，池荒碧草深。高台平竹杪，幽径入花阴。奔走成何事，登临慰此心。晚凉山更好，风处一披襟。
白发	[金朝] 秦略	临水时自照，照我须与眉。须眉何所似，恰似纯白丝。从兹一白后，宁有再黑时。譬如花落地，不复还故枝。殷勤语须眉，听我自解诗。幼小痴读书，既壮多忧思。自苦有冰檗，自润无膏脂。劳生到今日，汝白将何辞。
此身	[金朝] 秦略	此身日日一箪贫，贫里留残自在身。独把筇枝行又立，东风花柳不嗔人。
悼亡	[金朝] 秦略	自古生离足感伤，争教死别便相忘。荒陂何处坟三尺，老眼他乡泪数行。多事春风吹梦散，无情寒月照更长。还家恰是新寒节，忍见堂空纸挂墙。
鸟影过寒塘	[金朝] 秦略	著眼分明莫作疑，从来形影本同归。不应水底青天上，更有飞禽仰面飞。
拳秀峰	[金朝] 秦略	平滑石之俗，其俗资磨砻。磊丑石之秀，其秀在丑中。正如古丈夫，貌寝气质雄。又如圣人心，孔窍虚明通。大都一拳许，含蓄华与嵩。大巧本若拙，足见造化功。好处元更多，摹写不易工。君其善调护，抵击防儿童。
少室山卓剑峰	[金朝] 秦略	神威洗尽世间雠，电歇雷閒怒气收。一柄太阿留少室，却擎空掌华山头。
麝香	[金朝] 秦略	山麝逃风远谷藏，一山行过四山香。脐堂自养千钧弩，枉怨虞人鼻孔长。
同希颜裕之赋乐真竹拂子	[金朝] 秦略	觅个龟毛抵死难，直教击碎钓鱼竿。世人不用生分别，信手拈来总一般。
雪行	[金朝] 秦略	匹马东来冰雪天，苍山手冷堕吟鞭。烟中髣髴闻鸡犬，不觉人家到眼前。
元日	[金朝] 秦略	新历从头数，残冬与我违。不知垂老至，但觉拜人稀。汲水泥融井，看书暖入帏。浅情墙外柳，新绿已依依。
赠赵宜之	[金朝] 秦略	年时见君行路难，喜于长安新得官。日来见君邻妇哭，惊似蓝田寻得玉。爱官爱玉乐有涯，爱君之诗无尽期。古人骨冷不复作，主张骚雅非君谁。
赵洛道中	[金朝] 秦略	柔青初散陇头桑，村落人家布谷忙。一段芜菁浑著角，叶间犹有几花黄。
遄台	[金朝] 冉琇	游目遄台上，烟色秋暧曃。当时驻文舆，君臣良宴会。歌钟正喧喧，华缨接飞盖。行乐遽未央，已见颜色改。爽鸠焉可知，齐景尚何在。世运如日月，朝夕还相代。
独立	[金朝] 冉琇	独立春将晚，周游道正穷。江山千古后，形影百年中。士论元无的，人生各有终。临危负知已，泪落海云东。
海州	[金朝] 冉琇	波涛起天末，舟楫满城隅。管晏非王佐，田韩有霸图。何门堪趿履，吾道欲乘桴。倚杖春风近，含愁向绿芜。
蓬莱阁	[金朝] 冉琇	倚阑吟不就，看剑老相催。鸟逐孤云没，帆从别国回。鲁连惟有死，王粲不胜哀。回问依依柳，秋声何处来。
秦吉了	[金朝] 冉琇	有鸟秦吉了，鸣声一何悲。自言承主恩，十载供提携。雕笼闭羽翼，系之双华丝。一朝不终惠，零落投荒夷。自伤去汉土，岂不怀南枝。诚堪利主家，生死不敢辞。努力万里风，寄此长相思。
宿京口	[金朝] 冉琇	推篷在京口，山色对秋眠。搔首半帆落，怀人孤月悬。形骸成独往，风物共流年。随处逃名姓，乌啼又发船。
济南黄台三首 其二	[金朝] 任诟	柴扉水际昼还扃，落日城头晚更明。深绿淡黄洲渚冷，败荷无数似临平。
济南黄台三首 其一	[金朝] 任诟	满目江南烟水秋，济南重到忆南游。便欲移家渔市侧，轻蓑短棹弄扁舟。
苏州宴	[金朝] 任诟	苏州女儿嫩如水，髻耸花笼青凤尾。十二红裳酽梳洗，植立唱歌烟雾里。一人丰秾玉手指，袖挽翠云弹绿绮。落花一片天上来，似欲随人波江水。曲终宴阕歌一觞，行人南游道路长。明日松江千万顷，烟波云树春茫茫。
忆郎山	[金朝] 任诟	万壑溪流合，千峰木叶黄。郎山五千丈，独立见苍苍。
浙江亭观潮	[金朝] 任诟	海门东向沧溟阔，潮来怒捲千寻雪。浙江亭下击飞霆，蛟蜃争驰奋髯鬣。钜鹿之战百万集，呼声响震坤轴立。昆阳夜出雨悬河，剑戟奔冲溃寻邑。吴侬稚时学弄潮，形色沮懦心胆豪。青旗出没波涛里，一掷性命轻鸿毛。须臾风送潮头息，乱山稠叠伤心碧。西兴浦口又斜晖，相望会稽云半赤。诗家谁有坡仙笔，称与江山作勍敌。援毫三叫句不成，但觉云涛满胸臆。
题平阴僧寺	[金朝] 三兴居士	三吴家近水晶宫，行坐红香绿影中。今日异乡僧寺里，一盆荷叶战西风。
白发	[金朝] 桑之维	白发近年见，十中三两茎。半因愁攒出，多为病添成。梳里有时落，镊馀还又生。老知无可避，何处是功名。
病中遣怀	[金朝] 申万全	浪走天涯岁月侵，病中犹作越人吟。野麋本自便丰草，倦鸟宁当忘故林。画像功名元有命，乞墦富贵果何心。几时真脱尘嚣累，岩穴寻居不厌深。
和陈舜俞诗	[金朝] 申万全	闹里那容更刺头，石田茅屋唤归休。杜门便与诗书老，过隙从教岁月流。槃木见容良自愧，错刀相赠若为酬。酌君安得如川酒，醉眼蚍蜉万户侯。
冬夜二首 其二	[金朝] 师拓	破屋星斗入，疏牖霜风生。沈沈夜何久，杳杳天不明。灯暗饥鼠出，月朗栖乌惊。幽意苦盘礴，历落穷八纮。贫贱岂足戚，所思天下英。盘木无先容，竟与枯朽并。旃毳胫才掩，藜藿腹不盈。郁郁命世才，何阶伸一鸣。僵卧蓬蒿底，要路谁为名。耻作埽门谒，宁为醴酒行。直将叫阊阖，皎皎开寸诚。白日下留照，廓廓贤路亨。此志恐未必，摇荡热中情。
冬夜二首 其一	[金朝] 师拓	云破月穿牖，夜严风号隙。客子寝不安，寒灯照空壁。默然不平事，起坐长太息。书但记姓名，剑本匹夫敌。追奔慕前哲，恢张济时策。何意造物儿，重此稻粱役。兴酣气益振，孤愤远飘激。非无南山云，高卧养虚寂。茹芝酌悬流，啸吟展胸臆。圣达岂不念，且有不暖席。此抱谁与知，乾坤夜寥阒。
和王逸宾繁台诗	[金朝] 师拓	凭望怜台迥，长吟苦思荒。行云春郭暗，高鸟莫天苍。草色伤心极，松风洒面凉。故园兵革外，殊觉路途长。
和张叔献题首善阁	[金朝] 师拓	岧峣飞阁与云齐，来凭脩栏日转西。秦客此时愁欲醉，陇山何处望浑迷。九天花鸟催春事，千里风烟入莫题。久怕殊方看节物，不知今日在丹梯。
郡城南郭早望	[金朝] 师拓	晓立回塘上，何人逸兴同。柳浓天霁雨，萍坼岸含风。鸟影明苍霭，湖光倒碧空。秦川何日到，解发濯清沣。
陪人游北苑	[金朝] 师拓	系马溪边酌，啼莺柳外闻。望长魂欲断，愁豁酒微醺。草色明残照，江声入莫云。故园春已到，归思日缤纷。
秋夜吟	[金朝] 师拓	阪路太行险，波涛沧海深。素缊未偶时，白发捋盈簪。壮士莫年意，游子中夜心。拊剑一太息，月暗天横参。
曲江秋望	[金朝] 师拓	山远嶂重出，野平天四围。凉风芡实坼，久雨藕花肥。水阔渔舟小，天长去鸟微。紫蒲行处有，采采莫盈衣。
游同乐园	[金朝] 师拓	晴日明华构，繁阴荡绿波。蓬丘沧海远，春色上林多。流水时虽逝，迁莺暖自歌。可怜欢乐极，钲鼓散云和。
赠云中刘巨济	[金朝] 师拓	云廓乾坤迥，霜摧草树残。风声秋晚急，月色夜深寒。绿绮音谁会，青霄气自干。那知燕市里，把酒得交驩。
中元后二日	[金朝] 师拓	暑谢凉生际，庭虚雨过时。天长云断续，风急树离披。世态贫逾薄，秋光老易悲。燕城寒事早，还与旧貂期。
纸鸢	[金朝] 石抹世绩（一首）	鸱鸢雕鹗谁雌雄，假手成形本自同。果物戏人人戏物，为风乘我我乘风。扶摇漫拟层霄上，高下都归半纸中。儿辈呶呶方伫目，岂知天外有冥鸿。
陪陈彦文谒筠泉荣上人	[金朝] 史才	强随禅客到西禅，竹柏团青荫石泉。一首小诗吟不就，閒情元在落花边。
超化	[金朝] 史士举	石根寒溜迸珠玑，寻丈惊看雪浪飞。我是玉川烟水客，暂来盘礴亦忘归。
晋祠	[金朝] 史士举	小桥流水竹萧森，竹里人家一径深。只欠东风小篱落，梅花疏淡月笼阴。
北潭	[金朝] 史肃	竹阴松影玉葱茏，十里平堤一径通。碧水乍开新镜面，青山都是好屏风。寒蝉高鸟清愁外，折苇枯荷小景中。酒力未多秋兴逸，夕阳聊贷半林红。
别怀玉	[金朝] 史肃	官曹不着市门仙，绿发匆匆换少年。惯作簿书尘里梦，愧无山水窟中缘。蜂腰鹤膝曾搜句，兔角龟毛不论禅。此别相思渺何许，一川山色雁连天。
别张信夫	[金朝] 史肃	破垒残星没，寒城晓角孤。天低云错莫，野旷雪模糊。小市千钱米，征人丈八殳。边愁故未已，不敢恨长途。
春雪	[金朝] 史肃	丰年不救两河饥，腊尽才看小雪飞。漫说春来膏泽好，其如垄上麦苗稀。空花只解惊愁眼，湿絮宁堪补败衣。颇笑西台瘖御史，日斜骑马踏泥归。
次韵安之饮酒	[金朝] 史肃	日上南窗已数竿，醉头扶起不巾冠。欲开社瓮多招客，先乞兵厨暂补官。玩世唯知酒功圣，藏身无似醉乡宽。麒麟阁上功名字，不博生前一笑欢。
次张信夫韵	[金朝] 史肃	绛帐先生寄一州，不教文字到横流。草玄只拟关门坐，好事应从载酒游。虎穴已曾探虎子，龙沟未信出龙头。锦囊诗句年来满，供尽閒花野草愁。
道傍柳	[金朝] 史肃	秋霜一何严，凋此道傍柳。残枝几叶在，其势不得久。忆昨三春时，濯洗烟雨后。弄姿舞婆娑，劝我一杯酒。别后遽能几，忽忽成老丑。人生非金石，长短百年寿。功名与富贵，于身亦何有。古人随物化，今已柳生肘。我独何为哉，穷年事奔走。长堤隐落月，驻马一回首。春风柳梢黄，定得西归否。
登悯忠寺阁	[金朝] 史肃	净宇怀超想，层梯企俊游。喧卑三界尽，制作六丁愁。聚土閒童子，移山老比丘。能除分外见，寸木即岑楼。
读传灯录	[金朝] 史肃	闭户懒不出，真成住夏僧。肝肠虽自苦，面目得人憎。处世若大梦，学禅犹小乘。早知文字误，更用读传灯。
发脱	[金朝] 史肃	年年道路少清欢，处处葵蔬馈薄餐。月色过窗同夜梦，霜华著壁独朝寒。求医未有诗千首，破老惟消竹数竿。衰发从今不须脱，少留衰白戴黄冠。
放言二首 其二	[金朝] 史肃	清风明月无人管，茶鼎薰炉与客同。壮岁羞为褦襶子，而今却羡嗫嚅翁。
放言二首 其一	[金朝] 史肃	莲社从来说陶远，竹林今不数山王。家鸡野鹜何须较，秋菊春兰各自芳。
复斋	[金朝] 史肃	居士年来一复斋，驯庭鸟雀绝惊猜。雨添窗下砚池满，风揭床头书卷开。身似卧轮无伎俩，心如明镜不尘埃。纷纷宠辱人间世，付与浮云任去来。
感兴	[金朝] 史肃	避俗嫌高绝，干荣耻盗誇。居贫偶从仕，学道不忘家。树果蕃秋实，园葵粲晚花。一轩吾事了，无意竞纷华。
过九里山	[金朝] 史肃	断蛇扛鼎两争雄，陈迹荒凉万事空。今日山前无过客，数株衰柳管秋风。
立秋日	[金朝] 史肃	畏景流庭过，凉飔即坐来。物随时共换，人觉老相催。憩蝶依丛稳，嘶蝉抱树哀。玉簪香好在，墙角几枝开。
立秋日	[金朝] 史肃	旧谷催新谷，今秋似去秋。年衰犹健饭，官达也穷愁。树鸟依依宿，檐萤细细流。个中诗句在，倚杖得冥搜。
偶读贾达之邀饭帖有感作诗哭之	[金朝] 史肃	微官已叹鸾栖屈，异事俄传鵩告凶。彩笔书来墨痕湿，玉楼人去酒尊空。当时快意牛心炙，今日伤怀马鬣封。一幅铭旌送哀挽，白杨萧索九原风。
偶书	[金朝] 史肃	东风数点梨花雪，吹我伤春万里心。知有高亭堪眺远，惜无佳客共登临。晴云入户团倾盖，飞鸟随人作好音。寒食清明少天色，孤居未要酒杯深。
山阴县	[金朝] 史肃	涌云驱雨不成霖，山径危行未要深。午梦初回乌鸟乐，小亭斜日柳阴阴。
晚兴	[金朝] 史肃	秋虫已息又还吟，晚雨初晴又作阴。水面微风掠苍玉，云头落日缘黄金。年丰酒价应须贱，睡起茶瓯未要深。人道双清到心迹，年来无迹亦无心。
物化	[金朝] 史肃	物化能忘我，天游不用心。膻香群蚁聚，树静一蝉吟。败井劳深汲，荒庭阙近寻。枕书聊假息，夕日半墙阴。
夏夜	[金朝] 史肃	一雨昭苏外，群山宴寂中。移床就佳月，引袂纳凉风。蜗舍怜渠小，蚊雷讶许同。幽怀閟清境，舒啸夜将终。
晓出东卢	[金朝] 史肃	谷口子真隐，水滨韦氏庄。鸥鹇宾客对，鸿雁弟兄行。小圃丛生竹，平林半是桑。朝阳生野渡，湿尽马蹄霜。
杂诗 其二	[金朝] 史肃	南皮城下荒秋草，说是当日燕支台。世事翻腾只如此，吾生弃置已焉哉。迎风紫苋因循老，背日黄花次第开。独夜不眠思阿谢，白羊如驾小车来。
杂诗 其一	[金朝] 史肃	春江日暖舞清涟，客舍萧萧一缕烟。幽鸟隔林招我醉，小桃当户为谁妍。禅心已作沾泥絮，诗思浑如上水船。却是官閒得无事，一帘红雨枕书眠。
早出遵化	[金朝] 史肃	朝来对酒不能觞，看尽西风去鸟行。山好未忘三日雅，诗穷赢得一秋忙。强颜红叶自由舞，野性黄花无赖香。多谢殷勤暮云影，更留淡墨写溪光。
怀郭硕夫刘南正程云翼	[金朝] 史旭	已将春梦等浮生，更著秋光比宦情。薄有酒销閒日月，苦无心向老功名。黑城村晚鸦千点，白土坡高雁一声。天末何人慰寥索，正思张丈与殷兄。
梨花	[金朝] 史旭	少年携酒日寻花，老去花前欲饮茶。今日传觞似年少，一枝香雪上乌纱。
早发驼驼堋	[金朝] 史旭	郎君坐马臂彫弧，手撚一双金仆姑。毕竟太平何处用，只堪妆点早行图。
宫词	[金朝] 史学	宝带香褠水府仙，黄旂彩扇九龙船。薰风十里瑶华岛，一派歌声唱采莲。
过太室	[金朝] 史学	三辅祥开表圣期，三呼夭寿与天齐。殿橹碧瓦仍唐制，洞锁苍苔失汉题。柱玉已闻安庙祏，剑锋重为剪撑黎。升中剩有辞臣赋，满望鸾旂凤盖西。
李道人崧阳归隐图	[金朝] 史学	石壁城头夜斩关，软红尘底晓催班。道人一笑那知许，门外青溪屋上山。
默翁溪山横幅	[金朝] 史学	五云雏凤下辽天，来作金鸾翰墨仙。诗酒偿残莺馆债，简书薰破鹿门禅。自怜岁月尘中老，尽揽溪山笔底传。短草疏林秋一幅，典刑人物记当年。
七夕	[金朝] 史学	箱牛回驭锦机閒，天上悲欢亦梦间。月夜并肩人不见，萧萧风叶满骊山。
晚梅	[金朝] 史学	孤根春半恰春回，刚逐夭桃艳杏开。蝶子蜂儿应有语，东风元不为渠来。
醉后	[金朝] 史学	观鱼暂觉心差乐，化蝶元来梦亦忙。得似醉中都放下，春风自与百花香。
庭槐	[金朝] 宋楫	庭槐先人手所植，再世清阴方满台。惭愧儿孙种桃李，花枝准拟当年开。
春雪用上官明之韵	[金朝] 宋景萧	啑啑春虫闹扑窗，地炉茶鼎蚓声长。诗中有味清于酒，只欠冰梢数点香。
河阴望河朔感寓一首	[金朝] 宋景萧	南来边报日骎骎，思禹亭高泪满襟。野烧为谁留白草，荒城空自隔疏林。雁声不断天连水，山色无情古又今。离合兴亡只如此，往年争识少陵心。
被檄从军	[金朝] 宋九嘉	不巾不袜柳阴行，朝醉南村莫北庄。一旦捉将官里去，直驱盲马阵中央。
捣金明砦作建除体	[金朝] 宋九嘉	建牙誓诸将，枭鸣军尽惊。除道非战事，衔枚幻奇兵。满铠霜日辉，行阵寂无声。平旦飞出谷，桑枣蔽金明。定知此陈迹，中原遮寇城。执鞭吾不及，范公凛如生。破碑字仍在，屃赑卧深荆。危襟按其垒，信哉天下英。成败翻覆手，狐兔今横行。收复会有时，夷吾当请缨。开图睨督亢，按剑逐长鲸。闭塞亦巳久，一挥氛曀清。
东州有感	[金朝] 宋九嘉	东城衰草没黄沙，故垒周遭小范衙。收竖那知真老子，龟趺系马卧吹笳。
莲社图	[金朝] 宋九嘉	野鹜家鸡俗好乖，虎溪泉石满尘埃。壮哉砥柱颓波里，惟有渊明挽不来。
留别孙俊民姚公茂	[金朝] 宋九嘉	草根残日射离觞，主席风生热肺肠。此去兜零红照夜，输君吹笛傍糟床。
卯酒	[金朝] 宋九嘉	腊蚁初浮社瓮篘，宿酲正渴卯时投。醉乡兀兀陶陶里，底事形骸底事愁。
途中书事三首 其二	[金朝] 宋九嘉	老稚扶携访熟乡，驿尘满路殣相望。终朝拾穗不盈把，只有流民如麦芒。
途中书事三首 其三	[金朝] 宋九嘉	攘丝夺麦人争略，烘日吹风天有年。汤饼元非小人腹，茧丝都作大夫贤。
途中书事三首 其一	[金朝] 宋九嘉	幼稚扶轮妇挽辕，连颠翁媪抱诸孙。饥民羸卒如流水，掘尽原头野荠根。
酴醾菊	[金朝] 宋九嘉	酴醾风味醺人醉，著莫东篱爱酒翁。一夜金英全换骨，冷香晴雪满秋风。
烧笋	[金朝] 孙邦杰	煨茁旧闻山谷语，劝耕还忆大苏诗。传将火候无多诀，留得天真又一奇。未放锦绷开束缚，已看玉版證茶毗。白麻初拜惊烧尾，见此应惭富贵痴。
癸亥清明日	[金朝] 孙铎	翛然一室暗尘凝，兀兀端如打坐僧。习气未除私自笑，短檠还对读书灯。
甄庄三藏真身	[金朝] 孙九鼎	生自龟兹国，来从大业年。缘甄驻飞锡，梦白出重泉。铁石亦有毁，筋骸何尚全。应知待弥勒，万劫庇山川。
送张安中还云中	[金朝] 孙益	相送还相送，临分手重分。骅骝欣得路，鸿雁惜离群。木落黄华露，城低紫塞云。中秋月正好，千里漫思君。
许氏双桂堂	[金朝] 孙镇	许家二桂联翩秀，孙氏三枝次第春。盛事若将相比并，输君堂上拜双亲。
宿万安寺	[金朝] 田特秀	长途鞍马倦黄尘，喜见空岩万叠云。漫漫野烟迷去鸟，萧萧林叶带残曛。苔封老桧龙鳞起，石碍流泉燕尾分。夜敞松窗耿无寐，一庭萝影月纷纷。
故县别业	[金朝] 田锡	九折驱车梦易惊，一廛老计喜初成。园蔬不借将军地，宅券何劳宰相名。山入平檐供远翠，水环钓石得深清。漫郎聱叟琦玕子，谁悟他生与此生。
牧牛图	[金朝] 田锡	干戈扰扰遍中州，挽粟车行似水流。何日承平如画里，短蓑长笛一川秋。
乱后登凌云台	[金朝] 田紫芝	愁思纷纷不易裁，凌云台上独裴回。乱鸦背著斜阳去，寒雁带将秋色来。破屋无烟空碎瓦，新坟经雨已苍苔。天翻地覆亲曾见，信得昆明有劫灰。
冥鸿亭下第后作	[金朝] 田紫芝	眼底功名一物无，飞扬跋扈竟何如。青云岐路多辛苦，赖得皇家结网疏。
夜雨寄元敏之昆弟	[金朝] 田紫芝	醉梦萧森蝶翅轻，一灯无语梦边明。虚檐急雨三江浪，老木高风万马兵。枕簟先秋失残暑，湖山彻晓看新晴。对床曾有诗来否，为问韦家好弟兄。
云龙川泰和殿五月牡丹	[金朝] 完颜璟	洛阳谷雨红千叶，岭外朱明玉一枝。地力发生虽有异，天公造物本无私。
赐石右相琚生日之寿	[金朝] 完颜允恭	黄阁今姚宋，青宫旧绮园。绣絺归里社，冠盖画都门。善训怀师席，深仁寄寿尊。所期河润溥，馀福被元元。
阙题	[金朝] 完颜允恭	心与寥寥太古通，手随轻籁入天风。山长水阔无寻处，声在乱云空碧中。
卫真道中	[金朝] 王宾	毳袍落托又西征，陌上东风小雪晴。草色唤回原燎黑，冰澌消入水痕清。年华荏苒心情减，边事仓皇梦寐惊。早晚涡南传吉语，一犁烟雨趁春耕。
舟中	[金朝] 王宾	河伯夸秋涨，舟人健晚凉。橹声摇落月，山气郁苍苍。
感遇四首 其二	[金朝] 王浍	两虎斗中野，利乃归衡虞。血肉相蹂躏，鼓吹行通衢。独倚刚膂力，箕踞倾百壶。未必非祸福，凡百持尔躯。吾闻虎畏罴，吹竹不枝梧。
感遇四首 其三	[金朝] 王浍	光风荡繁囿，丹绿缀柔柯。游子去万里，空闺歛翠蛾。行云落江水，酒尽不成歌。鸡飞与狗走，妾命独奈何。
赠段十	[金朝] 王浍	相识风尘下，斯文伯仲间。骑驴逢圣日，扪虱对秋山。忠信偏成拙，支离最得閒。秦川贵公子，早计适荆蛮。
江天秋晚图	[金朝] 王绘	万顷波间踏浪儿，潇湘秋晚趁归时。四山红叶风声健，散入侬家欸乃词。
艾人	[金朝] 王寂	野艾乘时加束缚，奋髯嚼齿似能神。偶然抬举在高处，白眼难堪不视人。
跋群獐出谷图	[金朝] 王寂	我家崆峒南，丁年习骑射。每忆逐群獐，应手相枕藉。一行吏风尘，此事更何睱。朝来阅短幅，归兴辄命驾。丹青知谁欤，想与二易亚。看猿良独痴，失林还可讶。尔躯幸无罪，尔肉鲜可炙。毛脐竟自贼，何异狨与麝。水草苟自足，慎勿害农稼。恐逢曹景宗，数肋不汝赦。
跋杨德懋雪谷早行图	[金朝] 王寂	冰冻云痴万木乾，乱山重叠雪漫漫。人藏龟手借馀暖，马缩猬毛凌苦寒。儿辈岂其专尚利，此翁无奈未休官。人生寄耳遽如许，底处息肩聊解鞍。
跋杨损之所藏杨德懋秋江捕鱼图二首 其二	[金朝] 王寂	杨丈归心寄老毫，杨侯真赏衒诗曹。都缘家世有渔隐，曾著蓑衣傲锦袍。
跋杨损之所藏杨德懋秋江捕鱼图二首 其一	[金朝] 王寂	雨蓑烟笠老江湖，回首人閒万事疏。不向市桥鱼换酒，似闻官路有徵车。
白马寺	[金朝] 王寂	竺法初从西土来，黄冠掎角力相排。当时道教灰飞尽，贝叶真经安在哉。
被檄平田讼投宿兔山院留题	[金朝] 王寂	人事绝纷譊，临轩面四郊。松风清不断，槐影密相交。花蕊香蜂穴，芹泥落燕巢。他年香火社，此地拟诛茅。
碧济泉清安寺	[金朝] 王寂	突兀层峰刻削成，嵌空金碧郁峥嵘。长松万壑海潮上，飞瀑半天山雨倾。白石清泉良负尔，红尘乌帽可怜生。僧窗不厌俗人污，暂息劳筋睡到明。
别高丽大使二首 其二	[金朝] 王寂	送迓都忘百日劳，匆匆言别奈无聊。渡江相见迎桃叶，分马能忘赠柳条。烟抹鸡林山隐隐，云横鹤野路迢迢。君侯此去应前席，为赞忠嘉事圣朝。
别高丽大使二首 其一	[金朝] 王寂	万里朝天礼告成，归途冰浒积峥嵘。相从遽作春云散，款语何妨夜月倾。两地关河伤远别，一天风雪叹劳生。他年币玉重来日，对立罘罳眼更明。
病起	[金朝] 王寂	衰疲那复病交攻，汤剂扶持幸有功。床下蚁声端是妄，杯中蛇影本来空。政缘造物偶相戏，不谓工诗坐此穷。三复佳章觉便健，信知书檄愈头风。
伯起善用强韵往复愈工再和五首 其二	[金朝] 王寂	耽诗窃比城南杜，寄傲真同柱下周。花底最宜文字饮，不须羯鼓打梁州。
伯起善用强韵往复愈工再和五首 其三	[金朝] 王寂	曹植波澜元自大，嵇康礼法若为周。试携诗律摧坚敌，绝似乃翁平贝州。
伯起善用强韵往复愈工再和五首 其四	[金朝] 王寂	善交人者久而敬，其责己也重以周。莫笑山中醉朝暮，举鞭犹解问并州。
伯起善用强韵往复愈工再和五首 其一	[金朝] 王寂	解酲五斗多安用，道通三杯急可周。放下篮舆成一醉，眼高不顾王江州。
步月中庭	[金朝] 王寂	晚来泼火雨犹寒，捲尽纤云转玉盘。想见梨花深院落，秋千影里数归鞍。
蔡州	[金朝] 王寂	悬瓠城雄壮，登临写客怀。九州惟古豫，千里控长淮。极目栖林杪，临芳瞰水涯。南城新息路，西市确山街。门易朝金榜，亭馀阅世牌。乐光眉拂黛，溱汝股分钗。八封坛微认，三王冢密挨。辋湖鱼唯唯，壶树鸟喈喈。颜笔龛尘壁，裴碑瘗土阶。卜蟾闻迈志，系鳖近齐谐。坡底为龙竹，厅前系马櫰。绝缨台泯没，铸剑冶埋埋。坡迹留任宅，涪诗刻秀崖。黄陂澄宇量，许月旦名排。秦赋敌扬子，娄歌胜李娃。越王悲壮志，唐女换遗骸。元济狂枭獍，宗权暴虎豺。土风敦俭素，声乐绝淫哇。玉粒家家足，红姜处处皆。吴氛薰雾瘴，楚气拂云霾。笋石当衙道，仙榆拂郡斋。王侯更庙狄，富相捍潭柴。竦也尝临判，谦乎亦摄差。陈翁孙接踵，欧父子联阶。观额因王觌，民坊出陆偕。许诗多散落，叶记半磨揩。往哲优师帅，遗风轶等侪。老夫为政拙，雅志与时乖。倦鸟收长翮，疲鴽恋短秸。江山题不尽，吾已办青鞋。
朝服迎诏马上偶成	[金朝] 王寂	走遍人閒为口忙，人閒无路不羊肠。东风叵耐相欺得，吹尽朝衣两袖香。
朝歌城	[金朝] 王寂	独夫亡国固宜哉，不省鸡声是祸胎。辛苦朝歌城下土，暂成宫殿却成灰。
程尚书油烟墨	[金朝] 王寂	书生短灯檠，业苦孔之卓。百巧出寒饿，轻煤收纸幄。鱼胞杵万计，得此昆崙璞。池沟终不变，良质信坚确。摩挲等肘印，肝肾要彫琢。是中自有乐，未许儿辈觉。堂堂地官伯，胸次吞河岳。隃糜优月给，拜次岂不数。人生几两屐，迅景惊飞雹。胡为事细碎，刻意追古朴。得非游戏耳，一笑供掌握。区区张与李，小道安足学。何当献天子，毛楮仝甄擢。增新汉文物，润色周礼乐。天章贶词臣，宛彼云汉倬。但恐醉常侍，狂登御床角。
初倒蔡下已有春意	[金朝] 王寂	向辞北阙犹飞雪，及到南州便得春。知有胜游供胜具，况宜閒处著閒身。江湖且作龟鱼主，天地能容虮虱臣。兀坐静思心语口，此来无愧汝阳人。
春尽见花三首 其三	[金朝] 王寂	朔漠杏花初破蕾，南州梅子已垂枝。寒乡倍费生成力，但得阳和莫恨迟。
春尽见花三首 其一	[金朝] 王寂	柳色含烟冻已回，杏花迎日暖初开。须知造化无南北，更远春风也到来。
春牛	[金朝] 王寂	土木形骸聊假合，丹青毛角巧相宜。老拳痛手交攻尔，粉骨碎身知为谁。不似惊狂持索处，正如觳觫过堂时。漆园傲吏真达者，未肯生为太庙牺。
次韵郭解元病竹二首 其二	[金朝] 王寂	风摧雨折不成阴，培养应无老醉吟。狂直未能忘故态，孤清端不负初心。佳人日暮何堪倚，太守春馋辄莫侵。特立閒门固痴绝，看他桃李上华簪。
次韵郭解元病竹二首 其一	[金朝] 王寂	此君清苦少知音，独有幽人忍冻吟。生死挺然终抱节，荣枯偶尔本无心。比肩耻与蒿莱伍，强项不容冰雪侵。姑待东风脱新绿，傍阴高卧解吾簪。
登郡城有感	[金朝] 王寂	禹别九州此其一，下临淮汝上虚危。挂壶树老孙枝长，悬瓠城荒女口卑。败址颓垣驯虎庙，冷烟寒雨化龙陂。客怀感慨知多少，倚彻栏干欲下时。
丁未肆眚	[金朝] 王寂	平生自信不谋伸，媒孽那知巧乱真。暗有鬼神应可鉴，远投魑魅若为邻。九天汉诏与更始，万里湘累得自新。天地生成知莫报，一杯何日与封人。
渡辽	[金朝] 王寂	我家河朔望咸平，飞鸟犹须半月程。尽道辽阳天样远，渡辽何况更东行。
儿子以诗酒送文伯起既而复继三诗予喜其用韵颇工为和五首 其二	[金朝] 王寂	逢人不肯下颜色，砥柱屹然羞比周。能诗怪有墨君僻，一派元出文湖州。
儿子以诗酒送文伯起既而复继三诗予喜其用韵颇工为和五首 其三	[金朝] 王寂	樽酒但能供北海，渔蓑安用钓西周。七言五字得谁髓，老杜工部韦苏州。
儿子以诗酒送文伯起既而复继三诗予喜其用韵颇工为和五首 其四	[金朝] 王寂	辙底波臣渴欲死，政烦斗酒亟呼周。锦囊诗草勿浪出，嫌怕声名动九州。
儿子以诗酒送文伯起既而复继三诗予喜其用韵颇工为和五首 其五	[金朝] 王寂	画饼虚名战蛮触，黄梁春梦阅商周。吾衰久矣百念冷，不用三刀兆益州。
儿子以诗酒送文伯起既而复继三诗予喜其用韵颇工为和五首 其一	[金朝] 王寂	山肩吾子类贾岛，火色我侬输马周。但得把螯同一醉，绝胜侧目避监州。
泛舟用王子告节副韵二首 其二	[金朝] 王寂	勋业时时把镜看，却嫌秋水照衰颜。肘悬斗印惭分竹，行恐泥封促赐环。酒里光阴真可惜，客中怀抱若为宽。十觞一举君须醉，念我区区亦鲜欢。
泛舟用王子告节副韵二首 其一	[金朝] 王寂	綵舟风软蹙波澜，草草杯盘略解颜。绿蚁浅斟金凿落，青娥低唱玉连环。忘机鸥鸟心情好，信美江山眼界宽。老矣相逢拚一醉，正须丝竹写馀欢。
放鱼	[金朝] 王寂	我哀濡呴辍晨羞，持送东城纵急流。此去更饥须闭口，莫贪香饵弄沈钩。
分韵赋松风得泉字	[金朝] 王寂	苍髯疏影冷浮烟，坐久披襟更洒然。萧索半天催急雨，清凉三峡泛流泉。寻真客至花飞下，憩寂僧閒子满前。却笑朱门无远韵，秪将俗耳醉繁弦。
奉题少保张公曲阿别墅二首 其二	[金朝] 王寂	钟湖亭下水淙淙，绿野平泉未易双。十里藕花红步障，一轩松荫碧油幢。洛中独乐有司马，天下不名知曲江。纸尾欲烦贤宅相，雨蓑添我坐篷窗。
奉题少保张公曲阿别墅二首 其一	[金朝] 王寂	休沐时时散马蹄，绿阴如染转长堤。帝城和气融春圃，相国馀波到雨溪。无数龟鱼欣作主，不言桃李自成蹊。圣时正要传衣事，贺监从渠老会稽。
附寄陈州陈显祖	[金朝] 王寂	若到睢阳话汝阳，故人应也问行藏。但言甚矣吾衰矣，三友轩中作退堂。
复寓返照庵用前韵	[金朝] 王寂	杏子青青小未黄，绿阴如染可禅房。腹摇鼻息平生足，更觉空门兴味长。
复寓返照庵用前韵	[金朝] 王寂	枕簟清和消日永，轩窗明快喜风停。道人不埽阶前地，爱惜莓苔一径青。
赋耐冻青	[金朝] 王寂	耐冻虽微物，严冬不敢侵。蕊嫌宫额浅，色胜羽衣深。戏点人閒铁，閒铺地上金。腊梅甘丈行，霜菊许朋簪。风雪窥天巧，泥沙惜陆沈。分无春借力，徒有岁寒心。采掇香盈把，歔欷泪满襟。移栽损生理，汝勿念知音。
赋桃花	[金朝] 王寂	江陵二月李花飞，安东三月花尚稀。春寒要勒开未得，枝上的砾团珠玑。秘壶满插犹嫌窄，红紫纷纷厌俗格。朝夕调护易新泉，约束不容纤手摘。缟裙练帨正可怜，遽尔玉减春风前。已恨色衰甘弃掷，桃花无赖斗芳妍。李被桃欺休懊恼，岂有先开不先老。桃花得意能几时，咫尺酴醾开更好。
高武略复和尖字韵见赠走笔奉酬	[金朝] 王寂	落纸千篇笔退尖，我方刻画老无盐。鼎钟之后知谁识，糟曲其閒想自嫌。顾冀北群须伯乐，嗣西江派得洪炎。便当觅取高师著，此去心颜更可潜。
故人翟仲谋潦倒场屋今复见之所异于昔者苍颜白发耳适以诗陈情辄次其韵因以勉之	[金朝] 王寂	忆昔妙年仝射策，今谁存者苦无多。酆城久矣埋长剑，陶壁依然挂短梭。铅椠功夫真戏耳，齑盐活计奈贫何。鹏图九万平生事，老翮青云尚可摩。
广宁庙	[金朝] 王寂	千古广宁庙，云楣榜旧题。名乘中祀典，秩赐上公圭。百鬼舆台贱，群山部伍低。地封连蓟北，天遣镇辽西。桧影森旌节，松声殷鼓鼙。雕梁通蜥蜴，画栋落虹蜺。像古虫书藓，庭卑蚓篆泥。垂杨空袅袅，蔓草自萋萋。香火何尝到，牲醪不见携。觋巫俱埽迹，樵牧漫成蹊。物理多侥倖，人情固执迷。城狐炉鹊尾，社鼠按豚蹄。居士争求福，彭郎为娶妻。吾生多坎轲，末路易推挤。白玉虽云洁，青蝇奈可栖。人言何恤是，神鉴自昭兮。扼腕声悲壮，垂头气惨悽。虺隤伏枥马，进退触藩羝。苟不登槐府，何如钓柳溪。乞骸谋已决，掣肘事仍暌。仰视威灵在，潜通肸蚃齐。迟迟归未得，残日乱鸦啼。
郭惠叔双封堂	[金朝] 王寂	渊源忠孝出汾阳，天子嘉之畀宠光。素发迎将两翁媪，彩衣罗拜几郎娘。传看瑞草文犀轴，笑捧金花古锦囊。我亦同君预荣幸，追怀风树涕淋浪。
过代	[金朝] 王寂	金波曾醉雁门州，端有人閒六月秋。千古山河雄朔部，四时风月入南楼。汉家战伐云千里，唐里英雄土一丘。系马曲栏搔首望，晚来閒杀钓渔舟。
还乡	[金朝] 王寂	乱后人烟到处稀，马寻归路駃如飞。谁怜膝上狂文度，却作辽东老令威。闾里旧游浑似梦，交亲相对漫疑非。形容变尽君休问，大胜游魂不得归。
海棠	[金朝] 王寂	轻红淡白天然态，山杏溪桃不足多。睡足精神閒蜡烛，酒酣肌肉捲香罗。都官有隙遽如许，工部无情奈尔何。流落幸遭苏玉局，一樽相对为君歌。
和陈抚巳送东坡韵	[金朝] 王寂	坡公守馀杭，饯客伤乍远。人生贵知己，旅退其可忍。陈三天下士，好德吾未见。垂涎嗜熊掌，摆手谢关键。观过斯知仁，如月蚀辄满。闻风激庸懦，所恨我生晚。
和黄山谷读杨妃外传五首 其二	[金朝] 王寂	姚宋云亡言路塞，虢秦徼宠祸机深。平时笑指胡奴腹，信道是中惟赤心。
和黄山谷读杨妃外传五首 其四	[金朝] 王寂	环子竟逢山下鬼，老翁空叹木牵丝。年年牛女相逢夕，记得凭肩私语时。
和黄山谷读杨妃外传五首 其五	[金朝] 王寂	飞雁秋风汾水上，淋铃夜雨蜀山前。此时一念无料理，阿暪何由双鬓玄。
和黄山谷读杨妃外传五首 其一	[金朝] 王寂	兄弟渐疏花萼梦，君王贪醉上阳春。却将妃子比飞燕，何物谪仙能屈人。
和张运使送春二首 其一	[金朝] 王寂	别院重门几许深，桃花结子柳成阴。也知春在荼蘼架，自是愁多懒重寻。
和张运使送春二首 又三首 其二	[金朝] 王寂	蛛网冰徽不复开，等閒魂梦可曾来。鸟啼花落伤心事，惆怅东风唤不回。
怀高公无忌	[金朝] 王寂	晚景桑榆方见用，秋霜蒲柳已先凋。虞兮命矣甘为土，鲤也天乎竟不苗。奇祸一门曾未见，旅魂万里若为招。伤心此地鸾栖棘，不见抟风上九霄。
黄桃花	[金朝] 王寂	应嗔国色朝酣酒，赐与羽衣如太真。道士厌看千树老，令君别换一城新。缃梅拂额更不俗，栗玉削肌殊可人。想得乞浆寻旧约，东风不似去年春。
鸡儿花	[金朝] 王寂	花有鸡儿号，形殊意却同。封包敷玉卵，含蕊啄秋虫。影卧夜栖月，头骈晓舞风。但令无夭折，甘作白头翁。
寄李致美	[金朝] 王寂	别来岁月遽如许，鳞羽沈浮绝往还。款接清谈思寓直，未忘习气梦催班。信知天上玉堂好，何似江西道院閒。他日相逢能似旧，秖应君眼与南山。
寄题蜀先主庙 其二	[金朝] 王寂	天下英雄惟使君，本初之辈不须论。初无尺土三分国，遽陨长星五丈原。简策功名成废纸，岁时箫鼓闹荒村。犹胜故国不归去，叫断西风杜宇魂。
寄题蜀先主庙 其一	[金朝] 王寂	当年竹马戏儿曹，笑指篱桑五丈高。时也共诛千里草，天其未厌卯金刀。宗臣呕血重三顾，嗣子不才轻六韬。故国神游得无恨，破垣风雨夜萧骚。
寄王周拙道人	[金朝] 王寂	几年风浪汨迷津，一息烟霞遂隐沦。结屋正宜居子午，投巾聊复记庚申。儿孙又继平生志，姑妇能甘抵死贫。邂逅相逢应笑我，苍头华发走红尘。
寄渊公	[金朝] 王寂	了却三根椽下事，一瓶一钵阅东州。逻斋应厌树生耳，罢讲似嫌石点头。起灭无波真古井，往来触物信虚舟。门人定喜归期近，松已回枝水复流。
建福寺	[金朝] 王寂	林野初疑盘野鹤，岩巅俄喜见枝撑。地偏绝胜临平路，閒与行人管送迎。
觉华岛	[金朝] 王寂	宫亭湖神感且通，往来送客能分风。广德王祠祷辄应，重楼翠阜浮霜空。我行拟上觉华岛，香火遍走青莲宫。中流未济成龃龉，船头西向旗脚东。云奔雾涌白浪捲，一叶掀舞洪涛中。平生行止类如此，凭仗愿有信与忠。尝闻主海尊位置，顾岂变化难为功。指呼蛟蜃扫阴翳，天水万里磨青铜。解维转柁饱帆腹，双桨不举追惊鸿。兹游政要偿素愿，勿使坐叹诗人穷。投文再拜沥微恳，为我寄语白龙翁。
客中戏用龙溪借书韵	[金朝] 王寂	太行西北云横目，一日九回肠断续。舍官就养诚所愿，百口煎熬食不足。逆行倒置坐迂阔，相负此生惟此腹。兹行远去父母国，恋恋不同桑下宿。山长水远苦愁人，不觉秋风惊鬓绿。平生拙宦失捷径，兰蕙当门为谁馥。文章既不一钱直，五经安用窗前读。东涂西抹竟何有，坐叹马鞍消髀肉。公家无补一毫发，鼠窃太仓饕寸禄。既无里妪谁乞火，未有先容莫投玉。天涯怀抱为谁开，尽写穷愁入诗轴。
哭二舍弟	[金朝] 王寂	才猷事业未一试，叹恨若人沈九原。折简见呼徵汝梦，赋诗成谶兆予言。二千客路未归榇，八十老亲犹倚门。谁为临风歌九辨，睢阳高处与招魂。
哭僧义和二首 其二	[金朝] 王寂	竹杖芒鞋上翠微，山川良是昔人非。无心野鹤穿云去，洗钵山童带月归。醉墨旧书云老壁，胜游常扣赞公扉。老人手种堂前柏，不见苍皮四十围。
哭僧义和二首 其一	[金朝] 王寂	瘦权平昔事风骚，痛矣吟魂不可招。庙里香炉从此去，杖头明月更谁挑。云披山顶浮螺髻，风鼓松声振海潮。他日东坡作真供，石泉槐火忆参寥。
哭田去华	[金朝] 王寂	此老初无适俗韵，请归田里傲南窗。平时谁送杨临贺，死日共知张曲江。人果赎兮身可百，士能如此国无双。佳城一闭风流尽，尚想修文对漆缸。
哭王继昌 其二	[金朝] 王寂	吾家碧树忽先摧，已去谁能赋七哀。石椁正逢王果堕，玉棺独召子乔来。山巅鹤去那容挽，床上琴亡更不开。想到灵芝梦游处，更无长乐晓钟催。
哭王继昌 其一	[金朝] 王寂	天上玉楼应断手，便骑箕尾去堂堂。梦回失大槐安国，事往堕无何有乡。命也使然濡末路，天乎或者付名郎。旧游磨减今馀几，横涕无从酹一觞。
留寺壁	[金朝] 王寂	断桥环曲水，萧寺枕横坡。佛壁书蜗篆，僧窗网雀罗。天高延月久，地润得春多。粥板催行李，驱驰奈老何。
留题鼓山寺	[金朝] 王寂	风落松声撼昼眠，似闻钟磬响云颠。竹林欲访知何地，石鼓相传不记年。齐主有缘成胜事，周兵无赖化飞烟。何当一洗红尘眼，会见神通五万仙。
留题觉华岛龙宫寺	[金朝] 王寂	传闻三山驾空虚，珠宫贝阙神仙都。茫茫弱水限舟楫，人迹不到如有无。平生点检江山好，秪有龙宫觉华岛。何年经创作者谁，兴圣帝师孤竹老。老人绝俗栖金沙，岁久喜舍来天家。悬崖架壑置佛屋，突兀殿阁凌烟霞。乃知造物开神异，故压祇园布金地。四顾鲸波翼宝岩，玻璃环拥青螺髻。我生自厌薰膻腥，坐觉两腋生清泠。夜凉海月耿不寐，几欲举手扪天星。明朝收帆落尘土，一梦回头散风雨。向令坡老此经行，想不愿为天竺主。
留题晋阳古城慧明寺	[金朝] 王寂	劳生来往竟如梭，萧寺重游感慨多。十里晋溪新景物，千年唐叔旧山河。苾刍香满阿兰若，舍利深藏窣堵波。我欲壁閒书岁月，奈何惭愧小东坡。
留题紫岩寺	[金朝] 王寂	手胼足趼不知劳，珍重麻衣道最高。跨岸飞桥横玉蝀，倚空层阁压金鳌。一天花雨森秋气，万壑松风捲夜涛。怕见云堂老尊宿，笑人尘土满征袍。
柳城西闻蝉有感	[金朝] 王寂	坡老放归舟系汴，惊听骡铎鸣北岸。文公岭外得京官，照蝎壁閒犹喜见。我今薄宦天一角，适以平反叨使传。柳城西路忽闻蝉，驻马久之增感叹。临岐凄咽固有意，似对乡人论牛面。吾庐环木夏阴合，聒耳长嘶吾每倦。安东地冷无此物，所以相逢眷还眷。晚风晨露汝易足，何苦叨叨声不断。商胡迁客泪横臆，落日穷途方寸乱。朱门砧杵快新凉，乞汝秋天从叫唤。
路逢安阳花酒问之云迓贰车于河上戏以诗寄萧彭老	[金朝] 王寂	惯曾歌酒醉秦楼，客路相逢为少留。油壁绣帘红粉面，银瓶丝络紫泥头。眼寒老杜肠先断，肺渴长卿涎欲流。遥想萧郎高会处，浅斟低唱木兰舟。
马上漫成四首 其二	[金朝] 王寂	荠芽蒲笋绕溪生，采掇盈筐趁早烹。想得见郎相妩媚，饭箩携去饷春耕。
马上漫成四首 其三	[金朝] 王寂	蹋青挑菜共嬉游，不识风前月下羞。落日缓歌携手去，新声争信锦缠头。
马上漫成四首 其四	[金朝] 王寂	羞将明媚斗春妍，顾影徘徊祇自怜。消得风流黄太史，国香流俗叹随缘。
马上漫成四首 其一	[金朝] 王寂	手携篮子满新蔬，雾鬓风鬟立暝途。约束前驱休问讯，罗敷嫌笑使君愚。
墨竹颂四首 其三 披风	[金朝] 王寂	风过即安閒，风来即招飐。青青自真如，尘色终不染。
墨竹颂四首 其一 弄晴	[金朝] 王寂	横枝出丛林，独得回光照。慎勿作长竿，寒鱼不受钓。
纳凉萧寺	[金朝] 王寂	午昼葵花泼眼明，绿阴深处辘轳声。燕泥吹落欺人睡，无赖薰风也世情。
平夷道中二首 其二	[金朝] 王寂	归思秋来日日添，拟将馀恨寄江淹。东华久厌踏红软，北牖常思负黑甜。世路穷通端是梦，人情寒热动如痁。儿曹纵有英雄手，第恐英雄未及髯。
平夷道中二首 其一	[金朝] 王寂	河阳白发近来添，行役劳劳岁已淹。仕路黄杨何日进，宦情橄榄几时甜。未妨徐邈时中圣，自笑东坡不受痁。箕斗虚名将底用，慨然舒笑一掀髯。
沁水山寺	[金朝] 王寂	两峡山高月半轮，五更人起马嘶频。无端又上长安道，输与僧窗饱睡人。
庆州北山之麓辽山陵在焉俗谓之三殿二十年前常为盗发所得不赀是所谓厚葬以致寇者叹而成诗	[金朝] 王寂	珠襦适足贾身祸，金椀传闻落世閒。惭愧汉文遗治命，瓦棺深葬霸陵山。
秋白梨	[金朝] 王寂	医巫珍果惟秋白，经岁色香殊不衰。霜落盘盂批玉卵，风生齿颊碎冰凘。故侯瓜好真相敌，丞相梅酸谩自欺。向使马卿知此味，莫年消渴不须医。
日暮倚仗水边	[金朝] 王寂	水国西风小摇落，撩人羁绪乱如丝。大夫泽畔行吟处，司马江头送别时。尔辈何伤吾道在，此心惟有彼苍知。苍颜华发今如许，便挂衣冠己是迟。
三寓返照庵用前韵	[金朝] 王寂	梁上遗经古硬黄，前身僧永后僧房。葛洪泽畔中秋月，此夕相逢话更长。
散策	[金朝] 王寂	日涉家园三五回，虚堂俯瞰碧溪隈。酒杯有限愁难遣，诗句无穷花旋开。多是春分迟社到，要教燕子趁时来。风寒留雨迷杨柳，翠色迎晴拂旧埃。
沙丘	[金朝] 王寂	白璧沈江夜鬼呼，明年当是祖龙殂。海中童子无消息，坐待长生岂不迂。
沙丘 其一	[金朝] 王寂	老却芳菲过却春，流莺应怪旧游人。犀围不管年年瘦，璧月无端夜夜新。
上大人通奉寿三首 其二	[金朝] 王寂	月旦人材口不谈，市朝冰炭饱经谙。平生拙宦鱼千里，投老退休僧一庵。细数行年今九九，了知得髓后三三。圣朝文物方求备，会补遗书访济南。
上大人通奉寿三首 其三	[金朝] 王寂	每年禊饮饮须醉，尽日送穷穷奈何。子侄篮舆随靖节，天人方丈问维摩。归心寸草梦危枕，争道楸枰惊烂柯。愿与罗浮竹尊者，时看铜狄笑摩挲。
上大人通奉寿三首 其一	[金朝] 王寂	举世鸥盟多反覆，我翁强健果投簪。三薰三沐荡尘虑，一咏一觞偿宿心。柱下相君能漱石，颍滨遗老悟休阴。天公报寿岂无意，要识三槐种德深。
上韩运使寿用上萧帅诗韵	[金朝] 王寂	建节十年鬓未华，印悬如斗拥高牙。晚生幸识荆州面，异世犹尊吏部家。向昔神仙得石髓，至今铅鼎养丹砂。人閒游戏知多少，眼有方瞳顶聚花。
上南京留守完颜公二首 其二	[金朝] 王寂	赫赫金源帝子家，暂分符竹奠京华。礼容登降歌麟趾，庙算纵横制犬牙。黄閤久闻虚鼎席，朱衣行引上堤沙。他年定数中书考，异姓汾阳不足誇。
上南京留守完颜公二首 其一	[金朝] 王寂	圣朝敦睦重分封，不学成王戏剪桐。终以阿衡任天下，暂留萧相守关中。穷边绿野人烟接，永日黄堂狱讼空。巨手不应偏福地，会归调鼎赞元功。
上咸平帅耶律寿	[金朝] 王寂	九重前席喜忠纯，不待先容自致身。漆水袭封无冷眼，德光传世有名臣。早登秘阁直清禁，旋陟枢机历要津。蒲坂馀波千里润，柳城和气万家春。定须铁钺专方面，未许江湖拜散人。鹤骨固应多寿老，会看沧海起飞尘。
上咸平帅耶律寿	[金朝] 王寂	勋业凌烟鬓未华，门森霜戟拥高牙。汉朝剑履元臣后，辽国貂蝉太后家。黄阁已闻虚鼎席，朱衣行引上堤沙。吹箫况是神仙侣，知看蟠桃几度花。
沈州吊古	[金朝] 王寂	李唐遭百六，边事失经营。大氏十传世，辽人久弄兵。战场春草瘦，戍垒墓烟平。今日归皇化，居民自乐生。
时元瑜以筇杖为吾亲寿	[金朝] 王寂	国士凭谁致此君，罗浮知见几云孙。生成鹤膝挺高节，断去龙须露老根。应与蒲萄随汉使，羞同涩勒暗蛮村。我翁两脚犹强健，要看莲峰玉女盆。
受谏职夜久不寐	[金朝] 王寂	责重还忧力不任，中宵未寝念之深。姚虞已拱垂衣手，山甫空劳补衮心。仗马不鸣羞短豆，野麋有志老长林。横身会有涓埃报，莫笑年来便学喑。
送李致美之任云中	[金朝] 王寂	宸衷简在付陪京，摩拊疲氓藉老成。金阙共瞻卿月出，野人相庆福星明。先声雷殷妫州路，和气春回魏帝城。想见郊迎笳鼓竞，吏民惊叹綵衣荣。
送刘师韩归云中二首 其二	[金朝] 王寂	客里那堪送客行，迢迢烟水指归程。子规催促浑无赖，秋雨留连却有情。此日短亭轻折柳，何时长路重班荆。著鞭稳上青云去，莫惜因风蚤寄声。
送刘师韩归云中二首 其一	[金朝] 王寂	匆匆杯酒促行辀，挽断征衫不少留。别友情怀虽作恶，还家滋味胜封侯。鸡催淡月闾山晓，雁贴黄云马邑秋。老矣仲宣归未得，微君底处许依刘。
送刘彦美	[金朝] 王寂	吾党之子来何独，妙年器宇非庸俗。初闻吾族尽穷窘，次以平安报脩竹。挑灯把酒操南音，似喜人声到空谷。翻然语别得无情，天涯况是平生熟。
送刘子高宰新政二首 其一	[金朝] 王寂	吾髯得邑古河南，政事应须出笑谈。但喜时平由圣主，不忧县小选中男。子文已惯三无愠，叔夜休辞七不堪。想见细民多受赐，长官如水吏羞贪。
送人官满二首 其一	[金朝] 王寂	朔风吹云雁程起，木叶萧萧落寒雨。先生官满游京华，扁舟欲发湘江渚。写诗饯别各尽觞，遥瞻蓬岛三千里。思君到日梅乱开，瑞雪花飞凤城里。
送田元长接伴高丽告奏使	[金朝] 王寂	圣朝万里息烽烟，冀马吴牛尽稳眠。蜗国弄兵贪裂地，蚁臣将命恳呼天。政须老手不生事，故遣吾髯更著鞭。想到鸭江文字饮，德星清对两诗仙。
送张希召出宰赣榆	[金朝] 王寂	耐久谁如故国山，送君直过穆陵关。一川鱼鸟江淮近，千里农桑海岱閒。老骥未甘尘土厄，仙凫宜向水云閒。此行莫作三年别，考最当随紫诏还。
送张希召二首 其二	[金朝] 王寂	省台诸子例才兼，尽道超群未及髯。自苦折腰供吏役，谁怜白发困郎潜。尘靴久厌踏红软，冰簟常思负黑甜。好向水云乡里去，监州不恶有团尖。
送张仲谋使三韩	[金朝] 王寂	照海旌幢出乐浪，过家上冢路生光。鸭江桃叶朝迎渡，岊岭松花夜煮汤。恩诏肃将芝检重，醉鞭低袅玉鞘长。遗民笑指天车道，酷似南阳异姓王。
颂粉墨图二首 其二	[金朝] 王寂	幻出丹青手，今人一念差。如观弟二月，犹见空中花。
颂粉墨图二首 其一	[金朝] 王寂	画真犹是妄，何况画非真。正做梦说梦，知是身非身。
探春二首 其二	[金朝] 王寂	拨忙骑马到郊原，绝胜喧卑倚市门。破冻荠芽敷亩陇，向阳蔬甲触藩垣。春阴半暗云閒寺，夕照偏明水外村。怅望故园归未得，且呼欢伯暖冰魂。
探春二首 其一	[金朝] 王寂	和气融融散薄原，东风应已入东门。弄晴野鹊翻高树，趁暖家鸡啄破垣。浅绿未生挑菜渚，嫩黄先报探花村。安排诗酒相追逐，聊慰天涯倦客魂。
题宝泉轩	[金朝] 王寂	野人强冠襟，任事多脱略。官府逃喧卑，僧窗憩寂寞。高情渺层云，逸兴发幽壑。山色为谁来，秋光无处著。颓红挂浮图，涨碧分略彴。天共水相合，风催雨欲作。渔歌散汀洲，春相隔篱落。属玉破微茫，斜书洒寥廓。幽欢殊未阑，归兴辄作恶。后会定何时，期以辛丁约。
题北禅寺用前韵	[金朝] 王寂	绀宇峥嵘枕膴原，相承祖印出云门。层檐蛛网围沙界，杰榜金书照粉垣。香火胜缘通四众，华灯珍供走诸村。神光泼眼旃檀像，想见天魔落胆魂。
题崇寿寺	[金朝] 王寂	紫霞山寺久不来，往昔破碎今摧颓。一钵残僧饫藜藿，百身古佛眠莓苔。门楣金乌经雨泣，殿脊铁凤含风哀。安得使君鞭紫马，咄嗟檀施随缘来。
题船子和尚图二首 其二	[金朝] 王寂	夜静风高江水寒，归船空载月团团。须知钓得金鳞后，只是当时旧钓竿。
题船子和尚图二首 其一	[金朝] 王寂	雨笠烟蓑三十年，一篙投意便忘船。何如更拟吴江上，付与儿孙庆有缘。
题返照庵北轩三首 其二	[金朝] 王寂	桃李山僧手自栽，不应容易向人开。绿苔满院重门锁，为问东风底处来。
题返照庵北轩三首 其三	[金朝] 王寂	树头树底花开尽，摆撼春风略不停。耐久何如种松竹，岁寒相对眼终青。
题高解元所藏武元直山水	[金朝] 王寂	洞清宗元不传法，此老无乃得之心。妙画通灵恐仙去，须防风雨夜堂深。斯人地下骨应朽，此画世閒宁复有。莫与纷纷俗眼看，等閒却作丹青手。
题高敬之所藏云溪独钓图	[金朝] 王寂	疏帘留客昼偏长，茗椀告罢新炉香。主人不恤寒具手，为出牙签古锦囊。鹅溪半幅开平远，天际归舟烟树晚。钓翁蓑笠钓沧浪，一波不动风丝软。吾家旧隐柳溪閒，误落红尘不放閒。披图便觉清兴发，恍若坐我黄芦湾。黄陵翩翩贵公子，爱画乞诗差可喜。幸今老父眼尚明，莫惜千金访茧纸。
题画四首 其三 薄媚	[金朝] 王寂	深知岁不利西行，郑六其如誓死生。异类犹能保终始，秦楼风月却无情。
题画四首 其一 渭州	[金朝] 王寂	相如游倦弄琴心，帘下文君便赏音。犊鼻当年卜偕老，不防终有白头吟。
题佶大师松菊堂	[金朝] 王寂	阿育浮图古道场，最宜花竹暗禅房。影侵罗什翻经席，香散生公说法堂。飞节芝丰轻岁月，辟寒金瘦傲风霜。他年远社归吾老，为我须留漉酒囊。
题季札挂剑图	[金朝] 王寂	季札贵公子，轩轩气凌云。平生会心少，四海一徐君。相逢适所愿，情话如兰薰。徐君顾长剑，意欲口不云。季子心许之，誓将归献芹。驻节不容久，骊驹促轻分。言还访旧隐，路人指新坟。干将挂高木，以示初意勤。知已九泉下，冥漠闻不闻。今人交势利，轻薄徒纷纷。岂惟此道绝，反是为虚文。伯夷微仲尼，万古埋清芬。
题蔺相如庙	[金朝] 王寂	应怜赵弱不能国，天赞此老裨时君。按剑不屈秦天子，回车岂畏廉将军。区区太子徒见慕，奄奄诸辈复何云。名重泰山成底事，一科蓬底觅孤坟。
题伍员庙	[金朝] 王寂	蚤年亡命入苏州，破越兴吴出坐筹。可惜捧心贻后患，遽令尝胆雪前羞。忠臣竟受鲸鲵祸，故国空伤麋鹿游。欲向波神问遗恨，胥山三月看潮头。
题香山寺	[金朝] 王寂	平生居士爱香山，百岁神游定此閒。黄卷既能探妙理，青衫安用拭馀潸。樱桃笑日艳樊素，杨柳舞风娇小蛮。尚想夜深携满老，幅巾来听水潺潺。
题雪桥清晓图	[金朝] 王寂	山翁卧听溪风急，夜半筛珠落窗隙。千岩浩荡失故态，万径荒寒灭人迹。拿舟欲访戴安道，截岸层冰正堆积。翩然清兴不可遏，侧望招提无咫尺。摄衣便挈蛮童去，秃袖抱琴龟手漆。长桥蜡屐拄枯藤，卓破横江玉龙脊。粥鱼晨磬声未了，扣门唤起弥天释。开轩对榻谁宾主，呵手续弦坐摇膝。从来支许事幽寻，放意茶颠恣诗癖。虎溪相送尚迟留，更待林梢挂苍璧。
题烟寺晚归图	[金朝] 王寂	上方直去天一握，归路转回山半腰。老衲迟迟缘底事，要乘佳月过溪桥。
题药师院	[金朝] 王寂	富贵刹那顷，兴亡瞬息中。当年秦女第，浩劫梵王宫。翠阁铅华歇，朱门锦绣空。给园与祇树，千古共高风。
题懿州宝岩寺壁雨竹	[金朝] 王寂	宁为强项侯，不作折腰吏。羞对桃李颜，伤春泣红泪。
题张信道所藏李元素淮山清晓图	[金朝] 王寂	长淮宛转淮山麓，浩荡淮光酿山绿。侧峰横岭巧连延，直自钟山彻浮玉。晓来烟霭与风尘，面目参差未是真。中宵沆瀣一濯洗，突兀了观清净身。阳乌飞出扶桑路，却拂群阴披宿雾。朝晖千丈卧长虹，曙色半岩横匹素。须臾溪壑渐分明，怪底悬崖化赤城。风传粥板僧定出，露湿野巢鹤梦惊。玄晖旧笔绝俗韵，元素豪夺紫泥印。秖今元素入穷泉，惜哉一代风流尽。
题张运使梦景图	[金朝] 王寂	点鞭长算收馀暇，忙里偷閒真倒蔗。北窗鼻息落庭花，一榻清风不论价。平生雅志一丘壑，小梦江山犹命驾。云低平野暗溪树，雨淋层峰补天罅。老农市酒唤归渡，渔伯舣舟枫树下。开囊检得春草句，挥洒短轴争脍炙。夜凉吹笛当抗衡，槐火石泉足更霸。披图撩我倦游兴，念念莼鲈乞长假。与君田里马牛风，蜡屐篮舆趁莲社。画工岂识梦中诗，他日须烦息轩画。
题张子正运使所藏杨德懋山居老闲图仍次元韵四首 其二	[金朝] 王寂	竹屋松窗水石閒，野人门户不曾关。官租了却迎神罢，社酒鸡豚日日闲。
题张子正运使所藏杨德懋山居老闲图仍次元韵四首 其三	[金朝] 王寂	世路风波俯仰閒，趑趄行恐堕机关。岂知野鹿便丰草，金络从渠十二闲。
题张子正运使所藏杨德懋山居老闲图仍次元韵四首 其四	[金朝] 王寂	张侯诗敏落黄閒，杨丈规摹逼老关。二妙通灵恐仙去，夜窗风雨要防闲。
题张子正运使所藏杨德懋山居老闲图仍次元韵四首 其一	[金朝] 王寂	山崦人家落照閒，笑携儿辈语柴关。应怜乌帽红尘客，有底功名不肯闲。
铜雀台	[金朝] 王寂	铜雀台荒桑柘围，老瞒曾醉柘黄衣。锡花片瓦将安用，留与诗人写是非。
投宿青山院中夜不寐	[金朝] 王寂	梦觉归心正郁陶，青荧灯火拥绨袍。短檠却对颜何厚，长铗高弹气转豪。入室寒螀鸣破壁，隔窗饥马龁空槽。年来髀肉浑消尽，一事无成有底劳。
土周仲山少尹寿	[金朝] 王寂	姬公勋业千古高，云孙閒出皆时髦。笃生夫子贤且豪，风义凛凛魁吾曹。词源万斛何滔滔，作赋竟欲续离骚。悬知富贵不可逃，乡人莫敢轻韩翱。长竿不肯惊鯈濠，引手一钓三山鳌。命也数奇时不遭，屈为州县真徒劳。不容吏手如桔槔，乾没遽止民无搔。近出幕府持旌旄，季孟伯厚胡为叨。朱门琉璃载蒸羔，先生盘饭独溪芼。众人醉死贪浊醪，先生漱石羞醨糟。仕者往往争锥刀，既角而齿宁非饕。黄金堆丘烂巾袍，公独视之如秋毫。乃知贤愚异所操，相去岂特九牛毛。久谙世味嚼空螯，径欲脱帻诛蓬蒿。吾君侧席登夔皋，如君才气宁容韬。苍生渴望方嗷嗷，要使万类归甄陶。礼乐具举弓矢櫜，乐职颂德追王褒。乞身归老只鱼舠，烟波万顷翻葡萄。蠹书卧看横长篙，冲烟破月时嬉遨。会逢石髓流清膏，嗅如香粳食如桃。方瞳瞭然牙齿牢，人閒岁月从奔涛。久厌浊世薰腥臊，振臂一举辞卢敖。黄鹄飞去壤虫号，髣髴碧落闻云璈。
挽姚仲纯	[金朝] 王寂	夫子人之杰，魁然道最纯。乡闾连沛邑，族系出虞宾。清节冰壶莹，孤标玉树新。妙龄探桂窟，雅志傲蒲轮。事业传衣钵，风流表缙绅。斗南惟此老，月旦复谁人。忍死哭亡社，偷安笑具臣。斯文虽未丧，吾道竟难伸。彭泽不书宋，东陵无负秦。直从强健日，收得自由身。把臂言犹在，回头迹己陈。发书占贾鵩，绝笔感商麟。玄矣骑箕尾，嗟哉厄已辰。终天从此别，穷壤向谁亲。堕椁逢王果，留灯待沈彬。彭殇俱逝水，孔蹠共荒榛。书带缘新垄，笛声起旧邻。绝弦双堕泪，挂剑一伤神。冢树悲长夜，山花作好春。龟趺平木杪，谁为写光尘。
万春节口号	[金朝] 王寂	翠舆黄伞望天颜，警跸西清缀两班。瑞日曈曈明綵仗，香云霭霭拥蓬山。已闻贺使朝金阙，伫见降王款玉关。君寿国安从此始，老人星现丙丁閒。
望仙楼	[金朝] 王寂	丽华朝夕侍宸游，秋月春风醉不休。擒虎兵来狎客散，歌声犹在望仙楼。
细腰宫	[金朝] 王寂	玉立宫娃滴滴娇，君王沈湎醉春宵。不知天下归长距，犹向尊前舞细腰。
小儿难夫子辨	[金朝] 王寂	我行自并门，道出太行岭。路傍古石人，髣髴类形影。过客互传疑，是非竟谁请。会逢田舍翁，荷杖雪垂领。为问定何如，愚蒙庶几警。云昔东家丘，历聘入吾境。偶此值小儿，难诘豪且颖。丘也不能对，驱车返天井。邦人思其贤，想像刻顽矿。始予骇其言，嗔赤发面颈。夫子圣者欤，日月揭馀炳。岂闻采樵斧，巧掩运斤郢。翁徒老于年，此事能不省。翁闻遽愀然，色厉声亦猛。辙迹今尚存，事况传已永。书生多大言，诡辩勿复骋。信知端木赐，下释东野犷。正如与蟪蛄，而语春秋景。小姑嫁彭郎，举世莫能整。嗟哉吾道穷，生死何不幸。生而非其时，伐树迹屡屏。亦尝撩虎须，白刃脱俄顷。死为万世师，庙貌多土梗。自非二仲月，门寮终岁静。山魈与社鬼，香火未尝冷。此事固不平，此心尝耿耿。吾生赋拙直，浪许近骨鲠。与物例多忤，所动坐愆眚。愤世无奈何，空令气生瘿。
谢王仲章惠淮马	[金朝] 王寂	忆昔短衣精骑射，千金市马宁论价。寻春不惜锦障泥，归醉且无官长骂。一行作吏遭羁束，五斗红陈家不足。骅骝卖却买驽骀，夜龁空槽敢食粟。年来可惜穷到骨，奔走不暇黔吾突。天公更使我马殂，造物戏人无乃忽。闻君厩有江淮种，风入四蹄两耳耸。惠然见贶颇周急，幸免尘靴行决踵。投诗寄谢三叹息，羞涩倒囊无寸积。他年客路会相逢，小倩梦兰吾不惜。
宿僧寺	[金朝] 王寂	解鞅招提日已西，强将懒脚污丹梯。深藏舍利天龙护，高出枝撑野鹤栖。尚忆云章留素壁，岂期俗物埽黄泥。低徊搔首无人会，风树萧萧鸟自啼。
燕	[金朝] 王寂	平生便静今衰老，黄雀傍檐嫌啅噪。忽闻燕语绝可怜，亟出披衣任颠倒。呢喃似说经岁别，念我穷愁加慰劳。飞云轩在容借不，故里故园聊一到。不然为我达一信，问讯平安却相报。黎明与汝当远别，汝可低头听吾告。稻粱多处足罗网，闭口忍饥无抵冒。芹泥深垒要安稳，艾叶傥来休急躁。明年按部定经此，与汝相期永为好。临行叮嘱主人翁，千万莫将天物暴。
宜民道中	[金朝] 王寂	踪迹年来遍朔南，消磨髀肉困征骖。居民胜日一百五，倦客流年六十三。水性依然人自老，树围如此我何堪。瓶无储粟犹归去，待有良田已是贪。
营道堂绝句	[金朝] 王寂	旧僚郭赵身为烬，先友王杨骨已枯。莫笑嗫嚅翁不达，人閒斗在不如吾。
咏水碓	[金朝] 王寂	世人多机心，技巧变淳古。水碓谁始有，石臼而木杵。决流注其尾，尾抑首自举。其法如权衡，轻重司仰俯。浮沈刻漏箭，动息记里鼓。木牛转刍粟，摽弓殪貔虎。碾碓出一律，桔槔何足数。我昔居村落，升合给爨釜。晨吹课婢仆，茧足辞艰苦。是时此未识，自笑愚且鲁。细思乃诡道，抱瓮应不取。文公圬者传，信矣无浪语。食焉怠其事，殃祸尝因睹。耕锄沥汗血，犹水旱风雨。况尔饱无功，天意恐不与。
咏张宫师二疏东归图	[金朝] 王寂	战国事纵横，廉隅初灭裂。强嬴灰六籍，名教寖衰歇。卯金新典礼，蠹简访遗缺。人材就教育，士检敦修洁。贤哉二大夫，梦觉槐安穴。功名我何有，剑首吹一吷。约日俱移疾，乞身良勇决。两宫赆黄金，恩遇顾不亵。送车数百两，祖帐都门诀。冥鸿谢缯缴，天马落羁绁。倒囊促供具，宾族相娱悦。父子以寿终，名声日星揭。人谁不学步，卒莫践其说。寥寥阅魏晋，得一陶靖节。平生腰骨硬，肯向督邮折。后世无问津，风流冷于铁。龙眠以画隐，游意睎往哲。呜呼纸上影，生气犹凛冽。宫师廊庙具，天为苍生设。莫袭异姓封，长揖稷与契。云何眷短幅，摸索墨漫灭。况为山九仞，一篑功可辍。盍睎凤巢阁，姑置鸥歃血。方将荐庙堂，微公孰曲蘖。致君尧舜上，钟鼎载勋烈。归艇渺烟波，晴楼醉松雪。古今虽异时，出处同一辙。款图幸不恶，蚤计正恐拙。两疏傥有灵，抵掌冠缨绝。
游山寺	[金朝] 王寂	盘纡细路仅能通，断壑危桥渡几重。横岭尽头方见寺，乱云深处忽闻钟。黄昏古屋翻飞鼠，绿净寒潭隐蛰龙。惭愧居僧还好客，邻家乞粟备晨舂。
渔父	[金朝] 王寂	一声欸乃破苍烟，万顷沧浪蘸碧天。黄篾筏头閒活计，绿蓑衣底懒因缘。酉年酒易多卯饮，亥日鱼收纵午眠。坐笑磻溪太多事，梦招西伯渭川畋。
予以朝命催租河朔道出隆虑邂逅杨东卿盖栖霞隐人也尝许予小山以地远卒不能致约以后期故作是诗以为定券	[金朝] 王寂	嗟君学得屠龙手，走遍人閒病糊口。左携妻子右琴书，却返栖霞老耕耦。闭门閒草大玄经，冷眼儿曹事奔走。惠然过我便倾盖，夜对寒灯共樽酒。掀髯挥麈话平生，河汉无声转星斗。自言家蓄小玲珑，坐使镌锼耻牛后。书生嗜好固多诞，不许千金酬敝帚。山深但恨卒未致，他日愿为吾子寿。人生尤物安用多，要与仇池为二友。明年尺牍遣长须，莫为先生化乌有。
元旦偶题	[金朝] 王寂	三十年前老锦工，投梭端有运斤风。重来莫讶无人问，花样如今尽不同。
月下闻蝉	[金朝] 王寂	赤日黄尘没马鞍，宵征聊快月波寒。饮风吸露易为足，何事区区口不乾。
再过梁利	[金朝] 王寂	毁誉譊譊息盖棺，百年春梦大槐安。功名倒挽九牛尾，富贵真成一鼠肝。故国莺花人事改，空山风雨夜台寒。平生我亦心如铁，醉眼西州泪不乾。
再游铁佛寺致奠王庭光	[金朝] 王寂	竹杖芒鞋过虎溪，素琴浊酒记仝携。嗟君死日无千驷，约我来时赠只鸡。满地馀花春寂寂，半岩苍桧雨凄凄。悲凉人散黄昏后，万木号风野鸟啼。
张子固奉命封册长白山回以诗送之	[金朝] 王寂	劳生汨没海浮粟，薄宦飘零风转蓬。我昔按囚之汶上，君今持节出辽东。分携遽尔阅三岁，相对索然成两翁。健羡归鞍趁重九，黄花手撚寿杯中。
中秋待月	[金朝] 王寂	耸肩危坐觉寒侵，云罅玲珑看涌金。所恨轻违经岁久，莫辞姑待到更深。据床老子非无兴，造物小儿真有心。凭仗何人讼风伯，为侬西北倦层阴。
自伤	[金朝] 王寂	举家千指食嗷嗷，不食谁能等系匏。掠剩大夫汤沃雪，定交穷鬼漆投胶。春蚕已老不成茧，社燕欲归犹恋巢。莫待良田径须去，移文聊解北山嘲。
自讼	[金朝] 王寂	尝闻劳生佚以老，不谓区区老更忙。自笑顽躯楦青紫，谁求绝足鉴骊黄。苦无长策裨神主，大有閒山著漫郎。梦到故乡犹可喜，几时真个是还乡。
自慰	[金朝] 王寂	深搀乌帽障黄尘，髀肉消磨浪苦辛。按辔澄清须我辈，据鞍矍铄奈吾身。祇凭忠信行蛮貊，岂有文章动鬼神。南彻淮阳北辽海，可能无地息劳筋。
宗州帅守厅事东偏有燕寝之所壁画四皓戏一诗嘲之以	[金朝] 王寂	偃蹇商山四秃翁，龙飞蛇断笑谈中。出为羽翼成何事，输与留侯万世功。
次文远韵	[金朝] 王涧	野性唯便阒寂居，苍苔鸟迹满庭书。林花过雨红犹重，篱竹和烟翠亦疏。巳与农人成保社，更令儿辈学耕锄。赏音只有东郊客，日袖新诗到敝庐。
记南塘所见简孟友之	[金朝] 王涧	大桥南郭野桥东，十里垂杨十里风。渺渺烟波连御道，离离云稼入郊宫。雨滋蔓草晓逾绿，日映荷花晚更红。登览只宜开笑口，尊前六客四衰翁。
莫春郭南	[金朝] 王涧	大梁城外孤台傍，烟昏水碧春林芳。凭高极目见归雁，风物令人思故乡。紫金山下斜阳暮，万里川光照云树。山间细雨花落时，何人来往东风路。
寓居南村	[金朝] 王涧	朝来出门无所适，野径雨晴沙不泥。鼓笛谁家赛春社，杖藜随过柘冈西。
杂诗七首 其二	[金朝] 王涧	瓦炉柏子细烟消，閒读禅经破寂寥。风细月高人巳静，隔窗疏竹夜萧萧。
杂诗七首 其六	[金朝] 王涧	屋头丛木撼苍烟，风卷飞花到枕边。南寺有僧来问字，打门惊觉午窗眠。
杂诗七首 其七	[金朝] 王涧	汉梁王苑古台西，秋思纷纷独杖藜。云压高城雁飞尽，一声寒角夕阳低。
杂诗七首 其三	[金朝] 王涧	晴日南溪物色饶，草芽新绿冻全消。金丝柳底洲沙没，数尺流波拍野桥。
杂诗七首 其四	[金朝] 王涧	南亩东皋春务时，田家候雨罢耕犁。却汲井泉浇药圃，更疏陂水灌麻畦。
杂诗七首 其五	[金朝] 王涧	竹绕沙村水漫流，鵁鶄鸂鶒对沈浮。一竿便拟从渔父，卷置琴书买钓舟。
杂诗七首 其一	[金朝] 王涧	阴阴绿树闇庭除，散尽鸣禽静有馀。独对炉薰坐终日，会心惟有漆园书。
题神霄宫清心轩	[金朝] 王扩	纷纷百虑自心生，方寸清来百虑平。未了此心私自笑，更忧时世欲澄清。
题扇头	[金朝] 王利宾	轻纱画竹雀，柄短不盈握。暑气正凭陵，清风一何邈。
九月七日饮	[金朝] 王良臣	紫霞零落带孤禽，平楚苍苍秋意深。月过初三半梳玉，菊迎重九满篱金。天怜病骨商量暖，云促归程计会阴。风雁飞来更潇洒，一枝芦雪印波心。
牧牛图	[金朝] 王良臣	三摩不受一尘侵，本分功夫日念深。杖屦得回游子脚，葛藤灰尽老㜑心。颠狂不作风头絮，出入谁伤井底金。回首人牛在何许，一江明月夜沈沈。
送任李二生赴举	[金朝] 王良臣	尘涩鳌钩公子恨，风吹马耳谪仙愁。皇天老眼成人晚，今日男儿得志秋。官样文章堆笔底，世情风色候江头。主司不是冬烘物，五色迷人莫浪忧。
息轩	[金朝] 王良臣	乾没皇皇西复东，不知假息祸机中。黄金一旦随胠箧，腐骨千年付攓蓬。世味甜于刀上蜜，人心苦似蓼中虫。一庵松雪双明底，笑杀西山槁项翁。
旬休饮	[金朝] 王良臣	袅袅东风雪外还，又催春色动溪山。百年莫作千年调，十日须谋一日閒。千丈归心诗卷里，一襟豪气酒杯间。醉鞭约住黄昏月，马首低悬玉半环。
杂诗三首 其二	[金朝] 王良臣	老子平生酷爱閒，天教行处得禅关。粥鱼敲落檐头月，犹在梅花醉梦间。
杂诗三首 其三	[金朝] 王良臣	残阳收拾弟兄行，拣得机心不到卿。安置小奴今夜梦，芦花风细月如霜。
杂诗三首 其一	[金朝] 王良臣	道人知我爱禅房，净埽阶前紫石床。软饱三杯风味好，脱巾和月卧昏黄。
李氏友云楼	[金朝] 王敏夫	雾幕烟迷十二栏，壶觞招我一跻攀。黄帘卷起湘川竹，分得西州数点山。
同东岩元先生论诗	[金朝] 王敏夫	林逋仙去几来年，惊见梅花第二篇。千岁冰霜松骨瘦，九秋风露鹤声圆。腾辉定出连城上，得趣知从太古前。邂逅茅斋话终夕，只疑人世改桑田。
失题	[金朝] 王明伯	钓鳌公子铁心胸，兴在三山碧海东。千尺云帆己高揭，不知何日得秋风。
王右辖许送酒久而不到以诗戏之	[金朝] 王启	燕酒名高四海传，兵厨许送已经年。青看竹叶应犹浅，红比榴花恐更鲜。枕上未消司马渴，车前空堕汝阳涎。不如便约开东閤，一看长鲸吸百川。
白发叹	[金朝] 王若虚	清晨梳短发，巳见数茎白。妻拿惊且吁，谓我应速摘。我时笑而荅，区区亦何必。此身终委形，毁弃无足惜。况尔毛发閒，乃欲强修饰。毕竟满头时，复将安所择。
病中 其二	[金朝] 王若虚	郁郁穷愁意，营营久病身。诗情浑欲减，药物但相亲。未得驱穷鬼，终须问大钧。三时劳慰抚，甚愧故人真。
复寄 其一	[金朝] 王若虚	志大言高与世违，拂衣真作竹林归。黄尘道口风波恶，未必先生自处非。
感怀	[金朝] 王若虚	枉却全家仰此身，书生那是治生人。百忧耿耿填胸臆，强作欢颜慰老亲。
感秋	[金朝] 王若虚	西风撼庭柯，疏叶鸣策策。天地一萧条，羁怀亦岑寂。青春恍如昨，转盻年半百。自从长大来，转觉日月迫。功名非所慕，老大不足恤。怛然感时心，自亦不能释。清晨梳短发，巳见数茎白。刀镊虽可施，殆似儿子剧。此身委蜕耳，毁弃无足惜。况于毛发閒，而乃强脩饰。青青如陆展，星星行复出。毕竟白满头，复将何所摘。
宫女围棋图	[金朝] 王若虚	尽日羊车不见过，春来雨露向谁多。争机决胜元无事，永日消磨不柰何。
山谷于诗每与东坡相抗门人亲党遂谓过之而今之作者亦多以为然予尝戏作四绝云 其二	[金朝] 王若虚	信手拈来世巳惊，三江滚滚笔头倾。莫将险语誇勍敌，公自无劳与若争。
山谷于诗每与东坡相抗门人亲党遂谓过之而今之作者亦多以为然予尝戏作四绝云 其一	[金朝] 王若虚	骏步由来不可追，污流馀子费奔驰。谁言直待南迁后，始是江西不幸时。
失子	[金朝] 王若虚	妍妍掌中儿，舍我一何遽。其来谁使之，而复奄然去。平生三举子，随灭如朝露。顾我能无悲，其如天有数。自从学道来，众苦颇易度。有后固所期，诚无亦何惧。人生得清安，政以累轻故。婚娶眼前劳，记遗身后虑。百年曾几何，为此雏稚误。顾语长号妻，此理亦应谕。
摅愤	[金朝] 王若虚	非存骄謇心，非徼正直誉。浩然方寸閒，自有太高处。平生少偕合，举足逢怨怒。礼义初不愆，谤讪亦奚顾。孔子自知命，桓魋非所惧。孟轲本不逢，岂为臧氏沮。天命有穷达，人情私好恶。以此常泰然，不作身外虑。
荅郑州辨禅师见戏代高防禦	[金朝] 王若虚	酒肆淫房即道场，一时作戏亦何妨。吾师自堕泥犁狱，更笑春风柳絮狂。
题渊明归去来图 其三	[金朝] 王若虚	抛却微官百自由，应无一事挂心头。销忧更借琴书力，借问先生有底忧。
题渊明归去来图 其四	[金朝] 王若虚	得时草木竞欣荣，颇为行休惜此生。乘此乐天知浪语，看君于世未忘情。
题渊明归去来图 其五	[金朝] 王若虚	名利醉心浓似酒，贪夫衮衮死红尘。折腰不乐翻回去，此老犹为千载人。
题渊明归去来图 其一	[金朝] 王若虚	靖节迷途尚尔赊，苦将觉悟向人誇。此心若识真归处，岂必田园始是家。
王子端云近来徒觉无佳思纵有诗成似乐天其小乐天甚矣予亦尝和为四绝 其二	[金朝] 王若虚	东涂西抹斗新妍，时世梳妆亦可怜。人物世衰如鼠尾，后生未可议前贤。
王子端云近来徒觉无佳思纵有诗成似乐天其小乐天甚矣予亦尝和为四绝 其三	[金朝] 王若虚	妙理宜人入肺肝，麻姑搔痒岂胜便。世閒笔墨成何事，此老胸中具一天。
王子端云近来徒觉无佳思纵有诗成似乐天其小乐天甚矣予亦尝和为四绝 其四	[金朝] 王若虚	百斛明珠一一圆，丝毫无恨彻中边。从渠屡受群儿谤，不害三光万古悬。
王子端云近来徒觉无佳思纵有诗成似乐天其小乐天甚矣予亦尝和为四绝 其一	[金朝] 王若虚	功夫费尽漫穷年，病入膏肓不可镌。寄语雪溪王处士，恐君犹是管窥天。
西城赏莲呈晦之	[金朝] 王若虚	旧赏回头已隔年，高花又见出新妍。偶成浊酒狂歌会，恰又斜风细雨天。乐事适来偏有兴，闲身当得分无缘。作诗莫怪多誇语，差比放翁先著鞭。
忆之纯 其二	[金朝] 王若虚	面目三年隔，音书万里遥。宦途俱蹭蹬，日事各萧条。志大谋常拙，身孤道易消。本无当世用，隐处会相招。
再致故园述怀五绝 其二	[金朝] 王若虚	荒陂依约认田园，松菊存亡不必论。我自无心更怀土，不妨犹有未招魂。
再致故园述怀五绝 其三	[金朝] 王若虚	山杏溪桃化棘蓁，舞台歌馆堕灰尘。春来底事堪行处，门外流莺枉唤人。
再致故园述怀五绝 其四	[金朝] 王若虚	回思梦里繁华事，幸及当年乐此身。闲立斜阳看儿戏，怜渠虚作太平人。
再致故园述怀五绝 其五	[金朝] 王若虚	艰危尝尽鬓成丝，转觉繁华不可期。几度哀歌仰天问，何如还我未生时。
赠王士衡	[金朝] 王若虚	王生非狂者，乃以善哭称。每至欲悲时，不閒醉与醒。音词初恻怆，涕泗随纵横。问之无所言，坐客笑且惊。王生不暇恤，若出诸其诚。嗟我与生友，此意犹未明。丝染动墨悲，麟亡伤孔情。韩哀峻岭陟，阮感穷途行。涕流贾太傅，音抗唐衢生。古来哭者多，其哭非吾名。生其偶然欤，何苦摧神形。如其果有为，为尔同发声。
赵内翰求城南访道图诗辞不获巳乃作绝句以戏复为解之云 其二	[金朝] 王若虚	竹木萧森荫绿苔，幽襟自爱北轩开。主人无说吾何问，乘兴而来兴尽回。
赵内翰求城南访道图诗辞不获巳乃作绝句以戏复为解之云 其一	[金朝] 王若虚	得道由来不必劳，痴儿舍父漫逋逃。闲闲老子还多事，时向伽蓝打一遭。
自笑	[金朝] 王若虚	酒得数杯还巳足，诗过两韵不能神。何须豪逸攀时杰，我自世间随分人。
方城东寺海棠	[金朝] 王世昌	苦茝如针草有芒，桃花轻薄絮颠狂。少陵例有诗沾丐，只枉无言到海棠。
过华州	[金朝] 王世昌	拔地三峰冷翠微，落岩飞瀑喷珠玑。吟鞭落托骑驴过，战刃韬藏牧马归。十丈玉莲秋不谢，半楞掌月昼还飞。地灵人杰无遗逸，未分蟠螭老布衣。
称善斋	[金朝] 王世赏	宦途驰逐只堪羞，何意须封万户侯。平日少游真可念，绝胜辛苦驻壶头。
春雪	[金朝] 王世赏	只谓春天暖，宁知雪霰飞。龙蛇且深蛰，花柳不胜威。糁糁凌风细，纷纷带雨稀。谁当问穹昊，生杀果何机。
立春后十日登楼	[金朝] 王世赏	今日登楼眼，风烟倍觉新。溪梅初破萼，屋雪半融银。雁外天逾碧，鸥边水自春。儿曹应见笑，吟望独伤神。
三河道中	[金朝] 王枢	十载归来对故山，山光依旧白云閒。不须更读元通偈，始信人间是梦间。
游太宁寺	[金朝] 王璹	西山踏破万层青，与客携壶上太宁。泉石有情容避俗，轩裳无术可逃形。云萦屋角僧禅静，露下松梢鹤梦醒。明日却寻尘镜去，晓猿啼月若为听。
华山	[金朝] 王特起	三峰盘地轴，一水落天绅。造化无遗巧，丹青总失真。
绝句二首 其二	[金朝] 王特起	鸟语留春春巳回，落花随意卧苍苔。清明寒食因循过，萱草蔷薇次第开。
漫作	[金朝] 王特起	有时幽鸟话心事，无限秋虫誇口才。北阙上书吾老矣，东篱把菊思悠哉。竹林留得巨源在，莲社招入渊明来。不然馀子败人意，怀抱耿耿胡为开。
挽张代州词	[金朝] 王特起	砥柱堂堂阅溃川，谏书一纸力回天。两朝眷倚传龟玉，五郡欢谣被管弦。茇舍棠阴馀旧绿，夜台松月耿孤圆。行人漫洒碑前泪，谁识颜公是地仙。
下第	[金朝] 王特起	人间万事等摴蒱，敢谓何人不得卢。胜负到头俱偶尔，狂夫安用绕床呼。
野菊	[金朝] 王庭坚	斗鸡台下秋风里，白白黄黄无数花。日暮城南城北道，半随榛棘上樵车。
八月十五日过泥河见雁	[金朝] 王庭筠	家在孤云落照间，行人已上雁门关。凭君为报平安信，才是云中第一山。
被责南归至中山	[金朝] 王庭筠	短辕长路兀呻吟，行李迟迟日益南。亲老家贫官职重，恩多责薄泪痕深。向人柳色浑相识，著雨花枝半不禁。回首觚棱云气隔，六年侍从小臣心。
采莲曲	[金朝] 王庭筠	南北湖亭竞采莲，吴娃娇小得人怜。临行折得新荷叶，却障斜阳入画船。
超化寺	[金朝] 王庭筠	隔竹微闻钟磬音，墙头脩绿冷阴阴。山迎初日花枝靓，寺里清潭塔影深。吾道萧条三已仕，此行衰病独登临。简书催得匆匆去，暗记风烟拟梦寻。
登林虑南楼 其二	[金朝] 王庭筠	户牖凭高可散愁，石田棋布青林稠。西山万古碍新月，南风六月生凉秋。见说官閒百无事，不妨客至一登楼。扬州骑鹤亦何有，诚哉不负三年留。
登林虑南楼 其一	[金朝] 王庭筠	殿閤偏宜落照间，倚天无数玉潺湲。黄华墨灶知名寺，荆浩关仝得意山。游子也如红树老，残僧偶与白鸥还。人生见说功名好，不博南楼半日閒。
韩陵道中	[金朝] 王庭筠	石头荦确两坡间，不记秋来几往还。日暮蹇驴鞭不动，天教子细数前山。
河阴道中 其二	[金朝] 王庭筠	微行入麦去斜斜，才过深林又几家。一色生红三十里，际山多少石榴花。
河阴道中 其一	[金朝] 王庭筠	梨叶成阴杏子青，榴花相映可怜生。林深不见人家住，道上唯闻打麦声。
黄华亭 其二	[金朝] 王庭筠	手拄一条青竹杖，真成日挂百钱游。夕阳欲下山更好，深林无人不可留。
黄华亭 其六	[金朝] 王庭筠	一派湍流漱石崖，九峰高倚翠屏开。笔头滴下烟岚句，知是栖霞观里来。
黄华亭 其三	[金朝] 王庭筠	王母祠东古佛堂，人传栋宇自隋唐。年深寺废无人住，满谷西风栗叶黄。
黄华亭 其四	[金朝] 王庭筠	挂镜台西挂玉龙，半山飞雪舞天风。寒云直上三千尺，人道高欢避暑宫。
黄华亭 其五	[金朝] 王庭筠	道人邂逅一开颜，为借筇枝策我孱。幽鸟留人还小住，晚风吹破水中山。
黄华亭 其一	[金朝] 王庭筠	帝遣名山护此邦，千家瑟瑟嵌西窗。山僧乞与山前地，招客先开四十双。
李辅之得邺南城注雨瓦筒以之支琴	[金朝] 王庭筠	邺城城南青雀来，五楼突兀肩三台。胡桃万瓦净如水，春阴不敢生莓苔。檐雨阑干三百尺，多年雨啮空阶石。繁华已逐水东流，断甓时从耕者得。可怜此君落君手，爱之不博连城璧。锡花如雪错菱花，小字兴和犹可识。晴窗拂拭支桐君，上下一般蛇蚹纹。哀蝉遽止不成弄，千古雨声愁杀人。
内乡浙江张浮休洼尊为二兄赋	[金朝] 王庭筠	岩花覆我酒，酒面照幽妍。风如惜花影，不肯生微涟。空山悄无人，花枝自留连。怀人成独醉，日暮山苍然。
栖霞观	[金朝] 王庭筠	偶寻溪水到仙宫，身世浑疑是梦中。风动霓旌高缥缈，烟笼瑶树郁青葱。会闻白鹤归华表，试为丹砂问葛洪。明日维舟重相访，桃花满路失西东。
秋郊	[金朝] 王庭筠	瘦马踏晴沙，微风度陇斜。西风八九月，疏树两三家。寒草留归犊，夕阳送去鸦。邻村有新酒，篱畔看黄花。
舍利塔	[金朝] 王庭筠	苍山亭亭如覆盎，佛塔东西屹相向。林头朝日射重檐，黄金丹砂晔生光。中华此塔第十五，图记所传知不妄。智惠薰成舍利罗，夜半奇芒时一放。想见当时阿育王，麾叱神工鞭鬼匠。云车瘴海挽炎沙，沙底黄肠三万丈。石排方面蔑石段，铁锢瘦中腰鼓样。功夫精密业长久，位置尊严气高张。地皮浮水肤寸许，旱溢与之俱下上。崧山归山夏秋雨，雨潦从衡岁相荡。天龙围护夜叉守，终劫不敢生波浪。塔前树秀老不死，树下水流多益壮。再拜初尝一勺甘，洗我三生烦恼障。
示赵彦和	[金朝] 王庭筠	四柳危亭坐晚阴，殷勤鸡黍故人心。儿孙满眼田园乐，花木成阴年岁深。十亩苍烟秋放鹤，一帘凉月夜横琴。家山活计良如此，归兴秋风已不禁。
书西斋壁	[金朝] 王庭筠	世事云千变，浮生梦一场。偶然携柱杖，来此据胡床。有雨夜更静，无风花自香。出门多道路，何处觅亡羊。
送士选山东外台判官	[金朝] 王庭筠	秋天寥廓使星明，光动山东七十城。玉署文章厌闲冷，绣衣风采试澄清。人随白雁霜前到，诗绕青山马上成。才力如君君未老，只愁无地避功名。
题南山友云亭	[金朝] 王庭筠	朝游南山南，暮游北山北。所以两山云，尽与师相识。师自出山去，云亦出山飞。两人渺何许，矫首送云归。云归人未归，小亭无恙否。向来有奇姿，无庸变苍狗。云兮淡而贞，载与寻宿盟。论交须耐久，持赠近无情。清风动亭侧，明月生空碧。嘉时为招呼，相与成三益。
夏日	[金朝] 王庭筠	西窗近事查如梦，北客穷愁日抵年。花影未斜猫睡外，槐枝犹颤鹊飞边。
夏日	[金朝] 王庭筠	檀栾倒影砚波清，注了黄庭谱鹤铭。且喜过门无褦襶，却怜涴壁有宁馨。
偕乐亭	[金朝] 王庭筠	日暮西风吹竹枝，天寒杖履独来时。门前流水清如镜，照我星星两鬓丝。
野堂 其一	[金朝] 王庭筠	绿李黄梅绕屋疏，秋眠不著鸟相呼。雨声偏向竹间好，山色渐从烟际无。
狱中赋萱	[金朝] 王庭筠	沙麓百战场，舄卤不敏树。况复幽圄中，万古结愁雾。寸根不择地，于此生意具。婆娑绿云杪，金凤掣未去。晚雨沾濡之，向我泫如诉。忘忧定漫说，相对清泪雨。
狱中见燕	[金朝] 王庭筠	笑我迂疏触祸机，嗟君底事入圜扉。落花吹湿东风雨，何处茅檐不可飞。
赠益公和尚还超山	[金朝] 王庭筠	平沙漠漠雁翩翩，风弄菰蒲水拍天。短艇得鱼撑月去，一声渔笛破寒烟。
张礼部溪山真乐图	[金朝] 王庭筠	悠悠春天云，想见平时闲。朝游溪桥畔，暮宿山堂间。澹然不知愁，亦复忘所欢。出山初无心，既出还思山。人间待霖雨，欲归良独难。山堂怅何许，萧萧松桂寒。
中秋	[金朝] 王庭筠	虚空流玉洗，世界纳冰壶。明月几时有，清光何处无。人心但秋物，天下近庭梧。好在黄华寺，山空夜鹤孤。
春宵	[金朝] 王万钟	风尖月细春犹浅，酒冷灯昏夜向深。人在西轩愁不寐，十年间事总经心。
江村风雨图	[金朝] 王万钟	秋风槭槭澹林晖，烟霭昏昏失翠微。一段莼鲈江上兴，蓬窗岑寂梦魂飞。
被檄再至扬州制司驿亭有题诗讥予和事不成者云来往二年无一事青山也解笑行人因为解嘲	[金朝] 王渥	二年奔走道途间，知被青山笑往还。只向江南南岸老，行人应更笑青山。
餐秀轩	[金朝] 王渥	秋风几日摇霜樾，秋色南山两奇绝。野人窗户终日开，要看千秋秦岭雪。层崖深谷相吐吞，落日白鹿东南奔。野花双塔古兰若，楼观缥缈烟霞昏。玉山生玉人不识，草木四时空好色。辋川旧与蓝桥通，细水至今流石室。一川黄叶长安秋，望望不见令人愁。书生不是济时具，收得閒身成此游。主人开筵留客醉，山雨多情湿征袂。明朝骑马上七盘，回首山家但空翠。
第一山	[金朝] 王渥	亭耸东南第一山，登临身在白云间。市楼斜日红高下，客艇轻波绿往还。舆地望中成异境，将军阃外亦胡颜。
寄京父	[金朝] 王渥	忆昔相从在寝丘，城南城北纵欢游。杏花联句香随马，野水添杯浪拍舟。邂逅又成三月别，飘零合负一春愁。汝阳淮甸经行遍，应有新诗为我留。
蒙城县斋	[金朝] 王渥	谷雨连朝没麦场，官粮未入长官忙。阶庭有雨青鞋闹，牢户无人白日长。
三门津	[金朝] 王渥	层崖摩苍穹，四月号阴风。大河三门险，神禹万世功。他山亦崔嵬，砥柱独尊雄。雷霆日斗击，悍暴愁天公。刘侯智有馀，始令舟楫通。仍馀石上穴，飞栈曾连空。遥瞻白玉枝，挺植丹灶中。仙公去不返，此事真冥蒙。夫人与鼓崖，怪幻尤难穷。独喜兵火馀，岿然出新宫。当时疏凿意，四海要会同。谁知千岁后，筑垒防啸凶。诗成一大笑，浩浩洪波东。
送裕之还嵩山	[金朝] 王渥	高怀不受簿书侵，清颍鸥盟欲重寻。老去宦情知我薄，閒来道念见君深。对床夜雨他年梦，满马西风此日心。嵩顶胜游谁得共，仙闻仙驭待知音。
驿口桥看白莲	[金朝] 王渥	阴阴乔木障晴晖，的的冰蕖照碧漪。秋暑困人仍御扇，晚风生竹却添衣。百年蓬鬓关心切，千里莼羹与愿违。杖屦频来约他日，不妨先筑钓鱼矶。
颍亭	[金朝] 王渥	三载西湖阻胜游，颍亭联喜散羁愁。九山西络烟霞去，一水南吞涧壑流。宾主唱酬空翠琰，干戈横绝自沧洲。匆匆匹马从军去，惭愧烟波万里鸥。
游蓝田	[金朝] 王渥	甲申之秋月建戍，我行商岭正落木。山英似与行子期，拨雾披云到山腹。古潭千丈照锦峰，下有蛰龙上栖鹄。高风吹雪已多时，熊耳双尖寒欲缩。新乘一水出龙涡，惊见千峰遮木槲。南山秀拔北山雄，剑戟森然对群玉。崎岖直过蓝田西，始见商山真面目。悟真峡口忽中断，天末修眉画浓绿。此峡何年得此名，曾有金仙搆华屋。西岩石室悬细水，万斛琼珠输辋谷。行人尚说有七盘，瘦马已愁疲百曲。风门放眼望秦川，扰扰更嗟尘界局。去年游骑渡葭芦，万里横行如鬼速。灞陵原下马饮血，太华峰头虎择肉。今年九月未防秋，始见登场有新谷。一鞭莫指古招提，疏雨有情留客宿。主人闻客喜相接，尊酒笑谈如昔夙。蹇予懒散本真性，临水登山此生足。一行作吏志益违，十载从军双鬓秃。官家后日铸五兵，便拟买牛耕白鹿。
有寄	[金朝] 王渥	十年铁马暗京华，客子飘零处处家。征雁久疏河朔信，小梅重见汝南花。栖栖活计依檐雀，冉冉年光赴壑蛇。旧雨故人应念我，不来联句夜煎茶。
王元仲海岳楼同诸公赋	[金朝] 王珦	十二朱栏倚半空，元龙高卧定谁雄。檐楹翠湿蓬山雨，枕簟凉生弱水风。物色横陈诗卷里，云涛飞动酒杯中。谪仙会有骑鲸便，八极神游路可通。
乌子秀自左司员外郎左迁上京幕官	[金朝] 王翛	楚山白玉点蝇头，正坐胸中有九流。同部吏郎皆五马，不知山鬼解揶揄。
楚妃怨	[金朝] 王郁	凉风绕树秋，长河络天碧。深宫悄无人，月暗莎鸡泣。
寄远吟	[金朝] 王郁	一封征人书，秋帆潇湘岸。当君高楼醉，忆妾空闺叹。
秋夜长	[金朝] 王郁	秋风袅袅吹庭树，伤心一叶随风去。叶随风去何所之，似我年年困羁旅。神蟉纡屈泥中蟠，青云未到谁汝怜。愁来不寐起视夜，斗柄斜指西南天。
伤别曲	[金朝] 王郁	兰皋飞暗尘，征车纡去辙。长安虽咫尺，回首繁华歇。故人亭下酒，蛾眉眼中血。平生慷慨肠，忽作柔丝结。传闻紫塞傍，秋烽下危堞。班超未投笔，来瑱空嚼铁。谁能金闺中，坐眷娟娟月。
阳关曲	[金朝] 王郁	城东车马已促装，城西江水青茫茫。绿杨陌上一杯酒，离愁惨淡春无光。秦楼花映晴烟直，谁家少妇当门立。金鞭入手紫燕嘶，回首飞云晚山碧。
阳翟赠李司户国瑞	[金朝] 王郁	洛阳赏尽牡丹春，寂寞钧台对夕曛。手折幽兰赠行子，多情惟有李参军。
饮密国公诸子家	[金朝] 王郁	宣平坊里榆林巷，便是临淄公子家。寂莫画堂豪贵少，时容词客醉琵琶。
长安少年行	[金朝] 王郁	新月平康金步莲，青云戚里玉连钱。谁家年少秋风里，梁甫吟成抱剑眠。
折杨柳	[金朝] 王郁	长安二月多绿杨，远信未到龙庭旁。佳人中夜抱影坐，风窗泠泠愁思长。青天无云一镜洁，万户千门音响绝。何人横笛在高楼，玉龙叫彻春江月。
禅颂三首 其二	[金朝] 王彧	閒日搆来忙日用，此生迷却再生休。鼻头捩转从今始，看作回程火里牛。
禅颂三首 其一	[金朝] 王彧	昧已全抛大事忧，为渠刚揽等閒愁。桑榆晚景无多子，针芥人身岂易投。
又颂	[金朝] 王彧	放下情怀触处安，生涯取取没多般。褐衣褴褛聊遮赤，短发鬅鬙底用冠。一榻省缘资困歇，二匙随分了饥餐。也知苦涩人人笑，烈曰初心不敢谩。
八月二十三日夜走西山	[金朝] 王元粹	妇病不能进，儿啼不肯行。苍茫荒野外，北风鼓鼙声。老幼夜中逃，失路入榛荆。月出天欲曙，山头烽火明。邓卒一战溃，敌势遂纵横。昨朝使帖下，主将亦还营。嗷嗷二十载，何时见升平。我生值世乱，世乱难为生。
春日	[金朝] 王元粹	春日何惨惨，春云何阴阴。桃李都未花，况乃馀寒侵。久在城市居，而无人见寻。读易了一编，静见天地心。贫士寡徒侣，古来非独今。
丹阳东楼	[金朝] 王元粹	仙人楼居避蒸湿，东楼缥缈群仙集。风吹高柏影在衣，忽惊满座蛟龙入。日晚留连共一觞，归来如梦海生桑。片云送雨山头黑，傍水低飞燕子忙。
登鄂城寺楼	[金朝] 王元粹	乱后行藏岂自由，此身虽在病兼忧。一抔徒积黄泉恨，四壁难为白日谋。数极乾坤见中否，迹随沟壑恐长休。可怜海内干戈满，独对江山倚寺楼。
东楼雨中七诗 其二	[金朝] 王元粹	倚楼人看水东流，桥上行人却望楼。零落故宫无觅处，萧萧禾黍满城秋。
东楼雨中七诗 其六	[金朝] 王元粹	好风吹袖觉凉生，雨后东溪水面平。无数荷莲看正好，却嫌波底乱蛙鸣。
东楼雨中七诗 其七	[金朝] 王元粹	沟水清泠树影圆，下楼閒步上楼眠。夜来梦里惊风雨，元是松声到枕边。
东楼雨中七诗 其三	[金朝] 王元粹	多年苍柏拂檐枝，燕子飞来语向谁。枕簟不妨留客住，满楼风雨下帘时。
东楼雨中七诗 其五	[金朝] 王元粹	庭中野蔓走青蛇，窗外萱葵乱彩霞。云漏斜阳雷渐远，东边飞雨到琼华。
还鄂城旧居	[金朝] 王元粹	南风兵尘远，病客返旧居。入门顾西壁，书籍亦无馀。数口共嗷嗷，日事将何如。屋破未暇葺，草满须当锄。昔去季冬末，今来孟夏初。深愧资用绝，时时烦里闾。
九日	[金朝] 王元粹	凭高一望客心伤，风景萧条是楚乡。飞雁欲归何处去，幽花还似昔年芳。诗因感物聊成咏，酒为随人强举觞。十载蹉跎身事晚，每逢佳节转凄凉。
哭李长源	[金朝] 王元粹	十月西来始哭君，山中何处有孤坟。以才见杀人皆惜，忤物能全我未闻。李白歌诗堪应诏，陈琳书檄偶从军。穷途无地酬知已，会待升平缉旧文。
临高	[金朝] 王元粹	客子临高秋思生，碧山无际暮云横。但看八月草木落，未见中原尘坌清。流景暗徂人易老，故园何在梦频惊。尊中有物同谁尽，正要相看醉胆倾。
送李文起令鄜城	[金朝] 王元粹	好去鄜城宰，当途有荐章。长才试县邑，嘉政寄循良。远路连秋草，征衫带夕阳。济时公等在，吾欲汎沧浪。
万里	[金朝] 王元粹	万里江山动楚吟，异乡风物长年心。孤身转觉乾坤窄，往事空惊岁月深。木落高城初过雁，霜飞幽馆夜闻砧。蹉跎未遂东游计，醉后悲歌泪满襟。
武侯庙	[金朝] 王元粹	武侯祠庙南山曲，苔满荒碑不堪读。客子登临又一时，秋色苍苍入乔木。天下不可无奇材，千年精爽安在哉。孤吟裴回不忍去，寒日欲下悲风来。
西山避乱三首 其二	[金朝] 王元粹	野宿不得晓，飞霜沾敝袍。空山凝寒色，天边星月高。忆昨离鄂城，数家同遁逃。穿林恐相失，前后闻呼号。避乱但欲远，焉知登顿劳。俯临万仞壑，性命轻鸿毛。
西山避乱三首 其三	[金朝] 王元粹	青青道边麦，知是谁家田。山田固已薄，榛石复相连。旁有破茅屋，日入不见烟。借问旧居者，闻乱已西迁。平生苦沦薄，对此增慨然。甲兵暗宇宙，谁能安一廛。愁忧无从诉，仰面视苍天。伐木南涧底，双鹿过我前。
西山避乱三首 其一	[金朝] 王元粹	苍山多回互，四望令人迷。过午日已暖，残雪融为泥。路滑不可进，弱葛愁攀跻。老幼委沟壑，不如犬与鸡。嗷嗷同行子，手中各有携。汲涧为饮食，架木为岩栖。夜半三四惊，翁媪禁儿啼。念我长病母，乱离隔东西。
襄阳七绝句 其六	[金朝] 王元粹	江上小儿誇善没，一日入水知几回。汝曹未有机心在，缘底鸥鸟不飞来。
襄阳七绝句 其三	[金朝] 王元粹	近值丧乱弃中原，南来亦复著南冠。吾家旧井岘山畔，野老谩作北人看。
襄阳七绝句 其四	[金朝] 王元粹	襄阳城府自古雄，千甍万瓦当晴空。短衣少年何处客，相邀一醉楚楼中。
襄阳七绝句 其五	[金朝] 王元粹	城东大堤堤上头，何处女郎同出游。紫盖留连不归去，唱歌日暮傍汀洲。
叶县赠李长源	[金朝] 王元粹	相见各异县，岁暮风霜清。三日同眠食，深见故人情。借问何所历，大梁与秦京。悠悠川途永，冉冉岁月倾。子当东北驰，予亦西南征。人事相羁束，何时当合并。聊斟昆阳酒，为浇胸次平。出处固难必，勉哉崇令名。
古镇道中	[金朝] 王元节	秀拔诸峰镇海墩，海天水气两昏昏。鸥飞翠竹白沙地，人宿黄鱼紫蟹村。向背云山行处路，浅深潮浦涨来痕。同游幸有能诗客，不倦跻攀到石门。
与党世杰军判丁亭会饮	[金朝] 王元节	望断西州万里家，又将新火试新茶。青油幕下成何事，两见常山山杏花。
杂诗四首 其三	[金朝] 王中立	云叶邻邻皱碧空，笙箫递响入天风。忽惊风浪耳边急，不觉形神来世中。
送客	[金朝] 王仲通	措足疑无地，扪心幸有天。故人成邂逅，残喘见哀怜。落日惊䰟外，孤云泪眼边。西归万里梦，今夕到君船。
雪中同周臣内翰赋二首 其二 雪	[金朝] 王仲元	初稀时拂拂，稍密自纷纷。老树晓迷月，瘦峰寒帖云。色从空际得，声向静中闻。客枕清无梦，哦诗彻夜分。
雪中同周臣内翰赋二首 其一	[金朝] 王仲元	天上端花散不收，温温叶气浃皇州。横溪月澹梅宜腊，平野风閒麦有秋。清兴雅高东武会，孤吟谁似灞陵游。西山玉立三千丈，好句都输赵倚楼。
赠青柯平隐者	[金朝] 王仲元	太华神明观，青柯小有天。大哉霄壤内，无此弟昆贤。齐物三千行，栖云二百年。初平初起后，又得两臞仙。
同漕使赵中宪对雪	[金朝] 王琢	投隙穿窗苦见侵，向无湘酎若为禁。花多不入贫家眼，岁好方知造物心。跃马共思追兔迹，抱戈谁与置羊斟。新诗与雪争奇峭，拥褐空斋得细吟。
辛未九月二十一日雪	[金朝] 王琢	几日西郊雾，连宵北牖风。菊花犹汎酒，雪片忽填空。草树秋容失，河关晓气濛。听初疑落叶，仰不辨高鸿。烂漫三冬意，凭凌百圃功。披裘赴鸡黍，埽径惜篱丛。岂料玄英巧，来争白帝雄。剪裁浑草草，飞舞太匆匆。秪作干时令，非关兆岁丰。冬雷怪相似，春雹冷应同。安得蛟龙蛰，何由翳霭通。日华升赤壁，天色湛青铜。尚有登临兴，宁无赋咏工。烟霞狂醉啸，一发醉颜红。
元夜雪	[金朝] 王琢	宝灯楼阁澹连云，转盼俄惊糁玉尘。游伎行歌俱失意，蔬畦麦垄自知春。良宵不肯平平过，造物应誇着着新。独有中天端正月，一尊梅影属閒人。
感兴	[金朝] 卫承庆	十日不出门，出门春已好。并山花更多，十里红未了。朝看花尚妍，暮看花又老。蔫红堕危枝，馀香寄芳草。人生秪如此，百年疾过鸟。安得脱尘寰，游戏万物表。
佛岩寺	[金朝] 魏道明	虎谷西垠北口南，横桥过尽见松庵。旧游新梦犹能记，般若真如得遍参。霜圃撷蔬充早供，石泉煮茗荐馀甘。残年便拟依僧住，过眼空花久已谙。
退食	[金朝] 魏道明	竿头犊鼻清贫在，梦里槐安旧习空。退食归来澹无事，水边长啸看晴虹。
送河南府尹张寿甫赴阙	[金朝] 魏抟霄	夜半恩纶出汉宫，朝家虚席待燕公。春风巳遍湖山外，元气还归鼎鼐中。侍从定谁陪白凤，低回空自惜冥鸿。洛川万顷蒲萄碧，长与清愁日夜东。
田若虚游龙门宝应用天随子体赋诗因次其韵二首 其二	[金朝] 魏抟霄	阙塞若厩马，奔腾多奇厖。悫尔不可沮，西来何悾悾。骏足忽勒破，英才如拘庞。有客善体物，新诗留僧窗。晏辈岂足道，微澜生盆缸。径续杞菊意，来浮玻璃江。吏部昔窜谪，犹能题临泷。况此六大寺，磓堂时鸣桩。紫翠出万瓦，天风旋珠幢。兴寄百斛鼎，无才谁其扛。会听项籍约，吾将从之降。
田若虚游龙门宝应用天随子体赋诗因次其韵二首 其一	[金朝] 魏抟霄	少室右臂禹所断，开排清伊来高寒。土肉养石自古秀，山腰流泉无时乾。佛髻滴滴染湿翠，松风飕飕鸣惊湍。白傅巳矣不可见，予谁从之投归鞍。
题宗之家初序潇湘图	[金朝] 吴激	江南春水碧于酒，客子往来船是家。忽见画图疑是梦，而今鞍马老风沙。
同儿曹赋芦花	[金朝] 吴激	天接苍苍渚，江涵袅袅花。秋声风似雨，夜色月如沙。泽国几千里，渔村三两家。翻思杏园路，鞭袅帽檐斜。
晚春言怀寄燕中知旧	[金朝] 吴激	闲云泄泄日晖晖，林斧溪舂响翠微。天气乍晴花满树，人家久住燕双飞。邻村社后容借酒，客舍新来未绽衣。遥忆东郊亭畔柳，归时相见亦依依。
早春	[金朝] 吴激	寂寂重寂寂，出门春草齐。晚芳犹着树，江涨欲平溪。山暝有时雨，村深何处鸡。远山缘底恨，故作傍人低。
春日仿旧诗体	[金朝] 鲜于溥	年老逢春莫等閒，逢春能得几回看。插花尽要花枝满，把酒休辞酒盏乾。好向酒边留舞袖，不妨花外驻吟鞍。闻身健在须行乐，燕语莺啼春又残。
鲁村道中	[金朝] 鲜于溥	小桥沙路已堪图，更著衰翁跨蹇驴。暮霭似催寒日短，秋容仍带远林疏。雕盘平野黄榆落，兔走横冈白草枯。渐喜閒身远朝市，一年强半在村墟。
早发	[金朝] 鲜于溥	灯前梦断家千里，马上诗成月一痕。晨粥未烹官路远，隔林烟火是渔村。
按部道中二首 其二	[金朝] 萧贡	寒城睥睨插山隅，秋半霜风塞草枯。月转谯楼天未晓，角声吹彻小单于。
按部道中二首 其一	[金朝] 萧贡	窟野河津水没腰，管岑官路雪封条。一年乐事能多少，强半光阴马上消。
保德州天桥	[金朝] 萧贡	郁郁风云入壮怀，天潢飞下碧崔嵬。两崖偪侧无十步，万顷逡巡纳一杯。溅沫纷纷跳乱雹，怒涛殷殷转晴雷。曾闻电火鱼烧尾，会趁桃花涨水来。
悲长平	[金朝] 萧贡	秦兵伏甲武安西，赵将非材战士携。千里阵云沉晓日，万家屋瓦震秋鼙。哀缠朽骨天应泣，怨入空山鸟不栖。百战区区竟何得，阿房烟草亦凄迷。
陈宫词	[金朝] 萧贡	三阁花深白昼迷，酒催狎客赋宫词。管弦散落春风外，一曲金钗两鬓垂。
楚歌	[金朝] 萧贡	沙丘车过亡明镜，人头畜鸣自贤圣。阿房殿里醉宫娃，赵高手中持国柄。群雄云扰荡山东，邯郸却堕秦围中。项王一战动天地，诸侯膝行趋下风。割裂河山建侯国，天下畏威心不服。只贪衣绣荣楚猴，岂识金刀得秦鹿。楚歌一夜四面发，泣别虞姬歌数阕。残兵牢落似晨星，独骑凌兢踏寒月。乌江渡口方唤船，五侯追奔已江边。苦道天亡非战罪，剑化壮气成飞烟。君王雄武古无比，独无仁义谁相济。向能忠计资范增，未必汉家能卜世。谷城东头土一丘，悠悠遗恨何年休。
读火山莹禅师诗卷	[金朝] 萧贡	长短都归一梦中，身前身后两无穷。李憕信士今如在，定向江湖访泽公。
古采莲曲	[金朝] 萧贡	洋洋长江水，渺渺涨平湖。田田青茄荷，艳艳红芙蕖。酣酣斜日外，苒苒凉风馀。茜茜谁家子，袅袅二八初。两两并轻舟，笑笑相招呼。悠悠波上鸳，泼泼蒲中鱼。采采不盈手，依依欲何如。
汉歌	[金朝] 萧贡	华阴双璧传山鬼，报道明年祖龙死。草间豪杰伺天时，攘袖抚衿争欲起。丛祠篝火妖狐语，夥涉为王张大楚。南公旧有三户谣，东井新看五星聚。中原茫茫走秦鹿，天遣沛公兴白屋。大蛇斩断素灵号，蚩尤祭罢朱旗矗。朅来扶义入关中，恩结人心帝道隆。秦法烦苛犹一洗，项王剽悍何劳攻。三杰相须立人纪，四老仍来安太子。已令陆贾说诗书，更诏孙通制仪礼。阿翁着手规摹远，独恨儿孙读城旦。王纯霸杂宁不知，不是不知知已晚。
后赵	[金朝] 萧贡	拟伦人物指高光，可笑枭雏不自量。正使成名皆竖子，英雄也未到君行。
荒田拟白乐天	[金朝] 萧贡	荒田几岁阙人耕，欲种糜荞趁晚晴。急手剪除荆与棘，一科才了十科生。
寄答张维中	[金朝] 萧贡	北辕千里赴陪都，日觉还家计愈疏。人事浮云千变化，宦途平地几崎岖。青山有约长回首，白发无情忽满梳。赖有同年老兄弟，相思时寄数行书。
假梅	[金朝] 萧贡	绿窗娇小似梅人，素手东风巧思新。鸾尾剪裁千颗雪，蜂脾点缀一家春。长教客枕生幽思，不逐林花委路尘。莫道去非诗破的，兔毫那解写花真。
岢岚	[金朝] 萧贡	岢岚地势横三汊，河朔城墉挂一箕。紫塞高连寒日短，黄榆落尽长年悲。
乐府崔生	[金朝] 萧贡	徽门昼暖柳啼鸦，兰閤窗深月照纱。腰素轻盈珠衱稳，鬓云松乱玉钗斜。春风一去空陈迹，暮雨三生只当家。自倚广平肠似石，不妨绮语赋梅花。
梨花	[金朝] 萧贡	丰姿閒淡洗妆慵，眉绿轻颦秀韵重。香惹梦魂云漠漠，光摇溪馆月溶溶。陈家乐府歌琼树，妃子春愁惨玉容。安得能诗韩吏部，郭西同去醉千钟。
临泉道中	[金朝] 萧贡	半世事行役，兹游初未经。峡门迷白昼，岭脊上青冥。涧曲莓苔滑，松盘雾雨溟。登危人局蹐，涉险马竛竮。落日留行客，投鞭得驿亭。短墙明积雪，破屋漏疏星。羌笛谁三弄，羁怀强一听。葭芦知不远，河外数峰青。
灵石县	[金朝] 萧贡	古道行人少，荒城乱石侵。天横机素直，河入土囊深。涧近云长润，山高日易沈。田翁乐丰岁，歌笑下崎嵚。
雒阳	[金朝] 萧贡	西来洛水绕崧高，野店荒村换市朝。董卓搜牢连数月，郭威夯市又三朝。劫灰深掘终难尽，鬼火争然忽自消。千古兴亡几春梦，只将閒话付渔樵。
拟回文四首 其二	[金朝] 萧贡	楼上却来楼下待，晚窗春尽断回肠。愁人有说嫌人问，泪洒新诗埽墨香。
拟回文四首 其三	[金朝] 萧贡	风幌半萦香篆细，碧窗斜影月笼纱。红灯夜对愁魂梦，老尽春庭满树花。
拟回文四首 其四	[金朝] 萧贡	萋萋碧草连天远，杳杳行人几日回。凄雨晚凉空坐久，泪妆残晕湿红腮。
拟回文四首 其一	[金朝] 萧贡	春波绿处归鸿过，夜月明时飞鹊愁。人去附书将恨寄，莫山云断倚高楼。
日观峰	[金朝] 萧贡	半夜东风搅邓林，三山银阙杳沉沉。洪波万里兼天涌，一点金乌出海心。
渭南县斋秋雨	[金朝] 萧贡	穴床撑拄小窗前，一点青灯照不眠。檐溜淙琤风淅沥，嫩凉如水夜如年。
真容院	[金朝] 萧贡	魔宫佛界等空虚，此理何曾属有无。直向台山始相见，可中还有二文殊。
自感	[金朝] 萧贡	形骸付与甄陶外，祸福难防倚伏前。孔雀若知牛有角，应须忍渴过寒泉。
族兄才卿下第后赴宜禄酒官以诗寄之	[金朝] 萧贡	久期老距擅文埸，命压人头可得忙。两脚尘泥官业晚，十年灯火夜窗凉。霜添老叶山梨紫，雨浥寒花野菊香。南北相望无百里，几时尊酒涴离肠。
过崧山	[金朝] 辛愿	催老年光衮衮来，好怀知欲向谁开。箕山颍水春风里，呼起巢由共一杯。
寄裕之	[金朝] 辛愿	青云一别阮家郎，甚欲题诗远寄将。好句眼前常蹉过，佳人心上不曾忘。谁家秋月茅亭底，何处春风锦瑟旁。昌谷烟霞久寂莫，欢游还肯到三乡。
隆德故宫	[金朝] 辛愿	蛇分鹿死已无秦，五十年来汉苑春。问著流莺无一语，柳条依旧拂墙新。
乱后	[金朝] 辛愿	兵去人归日，花开雪霁天。川原荒宿草，墟落动新烟。困鼠鸣虚壁，饥乌啄废田。似闻人语乱，县吏已催钱。
乱后还三首 其二	[金朝] 辛愿	乱后还家春事空，树头无处觅残红。棠梨妥雪沾新雨，杨柳飘绵飏晚风。谈笑取官惊小子，艰难为客愧衰翁。残年得见休兵了，收拾閒身守桂丛。
乱后还三首 其一	[金朝] 辛愿	兵戈为客苦思乡，春暮还乡却自伤。典籍散亡山阁冷，松筠憔悴野园荒。莺衔晚色啼深树，燕掠春阴入短墙。邻里也知归自远，竞将言语慰凄凉。
山寒	[金朝] 辛愿	山寒春静早关门，新月微光照短垣。可恨暮云欺落景，却将残霭助黄昏。
送裕之往许州酒间有请予歌渭城烟雨者因及之	[金朝] 辛愿	白酒留分袂，青灯约对床。言诗真漫许，知已重难忘。爽气虚韩岳，文星照许昌。休歌渭城柳，衰老易悲伤。
题游彦明林园三首 其二	[金朝] 辛愿	城郭繁华断往还，林园幽阒养高閒。花低暖蕊斜窥水，竹亚晴梢巧避山。尊俎岁时君得意，风埃南北我何颜。丹房药镜游心久，不惜哀矜洗病孱。
题游彦明林园三首 其三	[金朝] 辛愿	不碍遥看冷翠微，尽教丛竹映窗扉。篱根傍水知鱼乐，屋角邻花鸟自归。浊酒野芹安已久，华轩高马到从稀。人间回首皆堪鄙，羡汝幽栖得所依。
同赵长水汎舟	[金朝] 辛愿	洛水秦山晚自澄，孤洲烟树绿相仍。波摇朗月浮金镜，岭隔华星断玉绳。但觉转船惊白鸟，岂烦挥翣怒青蝇。风尘浩荡飘蓬里，愧似林宗陪李膺。
赠刘庵主	[金朝] 辛愿	蚤薄轩裳贵，高寻绮皓踪。一囊闾里药，六尺水云筇。午枕眠芳景，晴檐望远峰。柴门常不掩，应得野夫从。
赠赵宜之二首 其二	[金朝] 辛愿	转徙家无地，逢迎客有尊。光阴连病枕，天地一愚轩。霜雪青松古，风尘白璧温。从渠投隙者，衮衮向金门。
赠赵仲常	[金朝] 辛愿	赵子年虽小，论诗乐最深。秋风凡几首，冬日更多吟。老大吾无力，文章尔用心。荒山松竹底，莫厌数相寻。
过唐州西李口	[金朝] 邢安国	白沙翠竹溪上村，渔家卖鱼唤行人。西风吹皱一溪水，水光日影金鳞鳞。
出塞	[金朝] 邢具瞻	楼外青山半夕阳，寒鸦翻墨点林霜。平沙细草三千里，一笛西风人断肠。
送弟恒作州	[金朝] 胥鼎	男子四方志，人生五马荣。君恩何以报，民政不宜轻。御物当存恕，存心要尽诚。勿矜新号令，姑守旧章程。敛暴单贫困，囚淹狡伪萌。慈柔难禁暴，苛急必伤生。东郡吾将老，西陲敌未平。一生能几别，四事果难并。方此对床乐，怆然分袂惊。荒诗何足记，聊写弟兄情。
龙门	[金朝] 徐好问	疏凿而来道路通，行人万古翠微中。南山山寺题诗满，一字何曾到禹功。
草木虫鱼咏二首 其二	[金朝] 许安仁	蓬在麻中应自直，茑生松下亦能高。不关若辈工攀附，物理由来系所遭。
草木虫鱼咏二首 其一	[金朝] 许安仁	蝇钻故纸竟不悟，蛾扑明灯甘丧生。大似盲人骑瞎马，不知平地有深坑。
少室道中	[金朝] 许安仁	少室峰头晓月沈，千家城郭淡阴阴。五更鸡唱残星灭，马上看山过少林。
送二道者归汾州	[金朝] 许安仁	介休山下两閒人，来访汾阳旧使君。明日却归尘外去，一双白鹤上青云。
望少室	[金朝] 许安仁	名山都不见真形，万仞盘盘入杳冥。安得云间骑白鹤，下看三十六峰青。
游泰安竹林	[金朝] 许安仁	萧寺天教胜处安，峰峦腾掷水云閒。客来总说游山好，不道山僧却厌山。
被召过少室	[金朝] 许古	老病无堪合退休，伊川久巳得菟裘。如今又上长安道，好被青山笑白头。
访箕和尚岘山	[金朝] 许古	山中风定夜沈沈，月满禅林静客心。苍桧四排严法界，孤松中立殷潮音。鼓钟有节人如玉，台殿无尘地布金。二月来游春尚浅，红梅无数照山阴。
青柯平二道人	[金朝] 许古	深谷缘危磴，长林绕碧山。山中四时好，方外两翁閒。身世青云上，尘埃大梦间。高情应笑我，才到却空还。
扇图	[金朝] 许古	云压溪塘小雪春，融融和气浥轻尘。山禽共作梅花梦，物性由来懒是真。
九日感怀	[金朝] 薛继先	衰年易感我今知，无讶骚人动楚悲。故国久抛兵劫后，佳辰多负菊花期。一时兰艾同凋落，两鬓雪霜仍别离。高世输他陶靖节，悠然高兴满东篱。
白发感怀	[金朝] 薛珏	少年豪举气如虹，今日萧然一病翁。晓镜祇添头上雪，春风不绿鬓边蓬。文章那作一钱直，灯火空劳半世功。拟筑糟丘便归老，醉乡何者是穷通。
过洛阳	[金朝] 薛可	西来东去洛阳城，千尺浮图了送迎。十日酒旗歌板地，白头孤客可怜生。
寄人宰县	[金朝] 薛潜	县务无难易，人才自异同。割鸡良暂屈，制锦要专工。积弊奸赃后，遗黎喘汗中。不存忧世志，底用读书功。嫉恶看平日，知君有古风。莫教循吏传，独载鲁山翁。
北齐行	[金朝] 阎长言	天保大人袭世贵，未待齐成已无魏。谶里方传近水羊，梦中先兆攻城猬。六君三世都能几，二十八年翻手里。细思孝静灵运诗，天道好还非妄矣。
丁氏思祖亭	[金朝] 阎长言	鹤野三千里，凫函五百年。人间仍旧德，龟筮得新阡。族属东州望，衣冠鼻祖传。异时谁式墓，应识子孙贤。
盘山招隐图	[金朝] 阎长言	画出中盘望隐归，鸣珂朝马尚迟迟。赋诗未敢轻相诮，却恐吾山也勒移。
婆速道中书事	[金朝] 阎长言	此地先经战，人生苦未聊。泉源疏地脉，田垄上山腰。败石平危径，枯柴补短桥。晓烟明远爨，暮雪暗归樵。履滑心频悸，梯危骨欲消。解鞍空倒卧，无梦讫通宵。
三门集津图	[金朝] 阎长言	津门未为天下险，勿作骇相观兹图。偃月堂中李林甫，有人能写此心无。
送丽酒丽橙与秀实御史	[金朝] 阎长言	骢马朝回画閤深，遥知春意领梅心。丽橙娇软丽樽小，聊助风流对浅斟。
阎立本职贡图	[金朝] 阎长言	谔谔昌周此一书，形容獒贡写成图。宁知右相无深意，莫指丹青便厚诬。
应制中秋	[金朝] 阎长言	璧月当秋夜未阑，汉宫高会浃宸欢。块苏尘世三千界，珠翠瑶光十二栏。桂实飘香浮寿斝，露华零润溢仙槃。都人侧听云韶奏，共指天家是广寒。
墨梅	[金朝] 杨邦基	粉蝶如知合断魂，啼妆先自怨黄昏。花光笔底春风老，寂莫岭南烟雨痕。
村居二首 其二	[金朝] 杨果	春波澹澹卷寒漪，长日萧萧静竹扉。村舍蚕催桑叶大，山田鹿食麦苗稀。
村居二首 其一	[金朝] 杨果	草堂有燕贺新成，沙渚无鸥续旧盟。满径落红风扫静，一渠春碧雨添平。
登北邙山二首 其二	[金朝] 杨果	魏家池馆姚家宅，佳卉而今采作薪。水北水南三二月，旧时多少看花人。
登北邙山二首 其一	[金朝] 杨果	干戈丛里过壬辰，原上累累冢墓新。寒食清明几家哭，问来都是陈亡人。
过狄仁杰墓	[金朝] 杨果	牝鸡声里紫宸寒，神器都归窃弄间。一语唤回鹦鹉梦，九霄夺得凤雏还。荒坟寂寞临官道，清节孤高重泰山。为问模棱苏相国，当时相见果何颜？
老牛叹	[金朝] 杨果	老牛带月原上耕，耕儿怒呼嗔不行。瘢疮满背股流血，力乏不胜空哀鸣。日暮归家羸欲倒，水冷萁枯豆颗少。半夜风霜彻骨寒，梦魂犹绕桃林道。服箱曾作千金犍，负重致远人所怜。而今弃掷非故主，饱食不如盗仓鼠。
岘山秋晚图	[金朝] 杨果	江水江花绕大堤，太平歌舞习家池。而今风景那堪画，落日空城鸟雀悲。
游裴公亭	[金朝] 杨果	裴公亭满竹林风，王屋天坛在眼中。月桂不随春共老，池波直与海相通。珍羞恐负将军腹，时雨休归社鬼功。天子仁明百灵助，连村箫鼓废年丰。
羽林行	[金朝] 杨果	银鞍白马鸣玉珂，风花三月燕支坡。侍中女夫领军事，黄金买断青楼歌。少年羽林出名字，随从武皇偏得意。当时事少游幸多，御马御衣尝得赐。年年春水复秋山，风毛雨血金莲川。归来宴贺满宫醉，山呼摇动东南天。明昌太和承平久，北人岁献蒲萄酒。一声长啸四海空，繁华事往空回首。悬瓠月落城上墙，天子死不为降王。羽林零落只君在，白头辛苦趋路旁。腰无长剑手无鎗，欲语前事涕满裳。洛阳城下岁垂暮，秋风秋气伤金疮。龙门流出伊河水，北望临潢八千里。蔡州新起髑髅台，只合当年抱君死。君家父兄健如虎，一旦仓皇变为鼠。锦衣新贵见莫嗤，得时失时今又悲。
病中赵之让见访	[金朝] 杨奂	洛阳三月不得雨，君家西来常苦阴。酒杯虽好怕到手，药裹底事犹关心。对床几日肯相就，拥被中宵愁独吟。莫疑衰疾便挥谢，解吐新句酬知音。
泊舟老鹳觜	[金朝] 杨奂	衮衮风生嘴，涓涓月印沙。船头平压浪，棹尾旋成花。老去长为客，愁来转忆家。双栖疏影里，羡杀柳桥鸦。
草亭既成招肥乡窦子声	[金朝] 杨奂	走遍江淮鬓未华，归来重对旧生涯。论医不待肱三折，作赋曾闻手一叉。晚岁萧条嗟我老，春风摇荡醉谁家？杀鸡为黍初心在，目断西云日又斜。
呈公茂	[金朝] 杨奂	冰雪相看十五年，照人风采只依然。我今自分蓬蒿底，君独何心道路边。渭北几时无梦寐，终南在处有林泉。不妨便作求田计，伴取疲扬草太玄。
呈君美	[金朝] 杨奂	上阳门外路，日暮独归时。齿发各衰谢，风尘仍别离。断云横紫阁，急雨掠苍陂。地胜饶新句，君将寄阿谁？
承德亨见访	[金朝] 杨奂	世事元无定，人生只合閒。君今悲白发，我亦负青山。废郭官居冷，荒年旅食悭。最怜情意厚，朝至暮方还。
酬昭君怨	[金朝] 杨奂	玉貌辞金阙，貂裘拥绣鞍。将军休出战，塞上雪偏寒。
出郭作	[金朝] 杨奂	燕姬歌处啭莺喉，燕酒春来滑似油。自有五陵年少在，平明骑马过卢沟。
出鸦路宿北石桥	[金朝] 杨奂	烧火连山暗，春云出谷迟。避人投野店，系马就疏篱。旧字颓垣在，新愁客枕知。清明无几日，细与数归期。
次答伯直侍郎三首 其二	[金朝] 杨奂	升斗贪微禄，关河隔故乡。咏归怀靖节，知足愧张良。不问黄金尽，犹怜白发长。江湖风浪急，相喣胜相忘。
次答伯直侍郎三首 其三	[金朝] 杨奂	汹汹何时定，飘飘著处乡。音书黄耳绝，兄弟白眉良。晚境情偏重，良宵话更长。旧游零落尽，别后实难忘。
次答伯直侍郎三首 其一	[金朝] 杨奂	家贫馀四壁，地胜接三乡。才赋狂司马，形容老遂良。画眉从尔阔，舞袖为谁长？生死交情在，书绅示不忘。
次答庭干	[金朝] 杨奂	岁晚周南见此翁，未应抵苦厌尘笼。人须老后心方定，诗到工时例合穷。饭颗尽从嘲杜甫，荆钗元不笑梁鸿。倚楹三咏鸱枭句，始信离骚继国风。
次答正卿二首 其二	[金朝] 杨奂	何人依玉树，有客隐金华。老觉身为累，时劳梦到家。且骑山简马，谁识子阳蛙。日暮秋风起，飞尘满画叉。
次答正卿二首 其一	[金朝] 杨奂	客愁青镜里，归梦白鸥边。故国人何在？新秋月又圆。米盐逢此日，诗酒负残年。长羡平林鸟，双飞入暮烟。
答京叔文季昆仲	[金朝] 杨奂	何处音书至，刘家好弟兄。科名先世在，诗律早年成。岭北饶风雪，淮南困甲兵。论文吾有意，尊酒阻同倾。
答客	[金朝] 杨奂	仕晚自知为学拙，家贫人道治生疏。满山薇蕨春风老，昨夜邻翁有报书。
答张君美	[金朝] 杨奂	我无茅一把，谁有橘千头。应物机仍拙，忧时涕欲流。谩违鱼鸟信，岂为稻粱谋。老去轻三仕，诗来抵四愁。
读汝南遗事 其一	[金朝] 杨奂	轵道牵羊事已非，更堪行酒着青衣。里头婢子那知此，争逐君王烈焰归。
读汝南遗事二首 其二	[金朝] 杨奂	六朝江水故依然，隔断中原又百年。长笑桓温无远略，竟留王猛佐苻坚。
读汝南遗事二首 其一	[金朝] 杨奂	轵道牵羊事已非，更堪行酒著青衣。裹头婢子那知此，争逐君王烈燄归。
读通鉴	[金朝] 杨奂	风烟惨澹驻三巴，汉烬将燃蜀妇髽。欲起温公问书法，武侯入寇寇谁家？
泛舟	[金朝] 杨奂	燕子迎风掠水飞，楼前杨柳绿依依。十年不作南塘梦，怕见残阳上客衣。
访耿君玉隐居	[金朝] 杨奂	居幽穿洞府，岸狭束溪流。细径邻翁熟，悬厓远客愁。桥明山月上，窗暗野云浮。世事何曾到，年侵亦白头。
浮生一首怀裕之	[金朝] 杨奂	汉节飞云外，秦城落照边。浮生空自老，归计定何年？泪满陈蕃榻，心摇祖逖鞭。短诗聊遣兴，羞向故人传。
抚州	[金朝] 杨奂	北界连南界，昌州又抚州。月明鱼泊夜，霜冷鼠山秋。为客无时了，劳生有许愁。残年婴世网，吾欲谢浮鸥。
管宁濯足图	[金朝] 杨奂	踏遍辽东未是痴，藜床欲穴只心知。好留一掬黄泥水，墁却曹郎受禅碑。
冠氏留别赵帅	[金朝] 杨奂	主人情烂熳，客子自奔忙。不见犹频梦，相逢合断肠。秋凉抛药裹，夜雨倒壶觞。回首高城北，幽燕去路长。
过汤阴崇寿寺二首 其二	[金朝] 杨奂	老僧七十六春秋，霜满修眉雪满头。见说故人揩病目，几时携杖入西州。
过汤阴崇寿寺二首 其一	[金朝] 杨奂	城荒寺古冷于冰，绛帐谁烧照佛灯。閒绕空阶观石刻，偶闻音语得乡僧。
河道村	[金朝] 杨奂	官路人家少，边城驿使频。季鹰终去洛，王粲近归秦。天地群龙斗，泥沙尺蠖伸。亲朋应笑我，头白傍风尘。
怀同祖卿	[金朝] 杨奂	东府仓皇别，西河迤逦回。元戎期坐啸，上客入行台。梦里惠连句，生前张翰杯。龙池清似染，应恨不归来。
寄君美二首 其二	[金朝] 杨奂	铜柱从君泣堕鸢，鸱夷心事五湖船。头颅如此人间世，不得青山对暮年。
寄君美二首 其一	[金朝] 杨奂	不走瀍东走涧西，八年迎送愧山妻。长思醉卧高堂上，满枕春风听竹鸡。
寄商孟卿	[金朝] 杨奂	一望东原一惘然，芸窗谁与伴高眠。秋风有意招张翰，春草无由见惠连。王母信音青鸟外，溪翁心事白鸥边。殷勤为向侯芭道，判却残年老太玄。
寄商孟卿	[金朝] 杨奂	无穷唯永日，有尽是流年。白发谁能免，丹经恐妄传。会心人健否，到处冢累然。衮衮风波地，方思万里船。
寄朱生	[金朝] 杨奂	不知朱记室，岁晚竟如何。老舅家谁托，孀亲鬓已皤。林泉忧患少，京国是非多。为客几时了，悲凉弹铗歌。
晋溪行感故人崔君宝冯达卿至	[金朝] 杨奂	并刀射日霜华起，谁剪沧溟半边水。千年冷浸西南天，琉璃万顷清无底。瑶阶玉殿圣母家，春阳走碎油壁车。天阴人静百鬼出，山风泠泠吹浪花。花飞愁怕桂轮湿，蛰龙潜抱神珠泣。马蹄剥落梦不到，邂逅与君成雅集。金斗潋滟浮新香，秦客思家偏断肠。曲江池馆定何似，满眼青田空夕阳。
李王夜宴行	[金朝] 杨奂	玉漏沈沈寒夜永，瑶阶月转梧桐影。重门深锁寂无人，醉倚银屏呼不醒。茜裙六幅拖朝霞，飞云髻稳盘双雅。一生偏得君王意，笑酬新宠弹琵琶。娇小不禁弦索滑，肠欲断时轻一抹。半遮粉面回春波，等閒忘却龙香拨。欢娱未毕北兵来，三十六宫如死灰。茅茨老死定谁问？纷纷哀乐长相催。
留别儒禅	[金朝] 杨奂	溪行鱼不畏，岩宿虎相随。怕客谈新事，逢人诵旧诗。衲轻聊覆体，米滑欲翻匙。僧腊知馀几，霜须已满颐。
录汴梁宫人语十九首 其八	[金朝] 杨奂	边奏行台急，东华夜启封。内人催步辇，不候景阳钟。
录汴梁宫人语十九首 其二	[金朝] 杨奂	岁岁逢元夜，金蛾闹簇巾。见人心自怯，终是女儿身。
录汴梁宫人语十九首 其九	[金朝] 杨奂	画烛双双引，珠帘一一开。辇前齐下拜，欢饮辟寒杯。
录汴梁宫人语十九首 其六	[金朝] 杨奂	人间多枣栗，不到九重天。长被黄衫吏，花摊月赐钱。
录汴梁宫人语十九首 其七	[金朝] 杨奂	仁寿生辰节，君王进玉卮。寿棚兼寿表，留待北还时。
录汴梁宫人语十九首 其三	[金朝] 杨奂	殿前轮直罢，偷去赌金钗。怕见黄昏月，殷勤上玉阶。
录汴梁宫人语十九首 其十	[金朝] 杨奂	圣躬香阁内，只道下朝迟。扶仗娇无力，红绡贴玉肌。
录汴梁宫人语十九首 其十八	[金朝] 杨奂	一向传宣唤，谁知不复还。来时旧针线，记得在窗间。
录汴梁宫人语十九首 其十二	[金朝] 杨奂	驾前双白鹤，日日候朝回。自送銮舆去，经今更不来。
录汴梁宫人语十九首 其十九	[金朝] 杨奂	北去迁沙漠，诚心畏从行。不如当日死，头白若为生。
录汴梁宫人语十九首 其十六	[金朝] 杨奂	监国推梁邸，初头静不知。但疑墙外笑，人有看宫时。
录汴梁宫人语十九首 其十七	[金朝] 杨奂	别殿弓刀响，仓皇接郑王。尚愁宫正怒，含泪强添妆。
录汴梁宫人语十九首 其十三	[金朝] 杨奂	陡觉文书静，相将立夕阳。伤心宁福位，无复夜熏香。
录汴梁宫人语十九首 其十四	[金朝] 杨奂	二后睢阳去，潜身泣到明。却回谁敢问，校似有心情。
录汴梁宫人语十九首 其十五	[金朝] 杨奂	为道围城久，妆奁阃犒军。入春浑断绝，饥苦不堪闻。
录汴梁宫人语十九首 其十一	[金朝] 杨奂	今日天颜喜，东朝内宴开。外边农事动，诏遣教坊回。
录汴梁宫人语十九首 其四	[金朝] 杨奂	翠翘珠掘背，小殿夜藏钩。蓦地羊车至，低头笑不休。
录汴梁宫人语十九首 其五	[金朝] 杨奂	内府颁金帛，教酬贺节盘。两宫新有旨，先与问孤寒。
录汴梁宫人语十九首 其一	[金朝] 杨奂	一入深宫里，经今十五年。长因批帖子，呼到御床前。
青峰寺哭灿然弟	[金朝] 杨奂	长别惟生死，难忘是弟兄。但吾今到处，想汝昔曾行。乡社三年阻，兵戈一梦惊。青山风雨夜，此去更伤情。
试万宁宫	[金朝] 杨奂	月澹长杨晓色清，天题飞下寂无声。南山雾豹文章在，北海云鹏羽翼成。玉槛玲珑红露重，金炉缥缈翠烟轻。谁言夜半曾前席，白日君王问贾生。
送靳才卿之平阳	[金朝] 杨奂	却向他州去，萧萧雪满簪。丘园初到眼，儿女总关心。汾水野烟白，霍山寒雾深。得归归更好，吾亦爱秦音。
送张彦叔还陕二首 其二	[金朝] 杨奂	翰墨知名久，风尘会面稀。病来嗟我老，秋到惜君归。瘦马驼残梦，寒蝉送落晖。区区问逋负，直觉宿心违。
送张彦叔还陕二首 其一	[金朝] 杨奂	管宁犹避世，裨灶岂知天。安稳将何日，奔忙各暮年。且陪山简醉，未辨水衡钱。便了公家事，痴儿更可怜。
孙烈妇歌	[金朝] 杨奂	平陆有烈妇，地望雄诸吴。从居孩提间，体貌迥尔殊。举家爱惜心，不啻千金珠。眉拂夏茧蛾，鬓亸春林乌。芙蓉羡颜色，冰雪羞肌肤。十二巧针指，十四婉步趋。姻戚未省识，闺阃何曾踰。孙郎邑中秀，少小依师儒。双亲为择对，买红缠酒壶。青鸾得綵凤，誓结百年娱。屈己接妯娌，尽心奉舅姑。孰谓连理枝，半璧先摧枯。春风合欢床，分守夜雨孤。西邻久钦慕，诚与六礼俱。贿好靡不周，下逮役使徒。父兄去世乱，仓卒谁携扶。母嫂怜幼寡，且微反哺雏。号诉竟莫察，僵仆气不苏。同穴大义在，初言宁忍辜。日闻势转逼，托媒致区区。将汝已死妇，配我未葬夫。朝决暮即行，参差当自屠。王族忽承命，搔首久踟蹰。此事难为谐，此理古亦无。女闻一抚掌，天道卒敢诬。腐骨尚知爱，而况生人躯。素志从此伸，里巷咸惊吁。秋风万马来，所至皆丘墟。粟堆坡头路，月黑忘崎岖。乡兵共乌合，焉能保不虞。俄顷鼓声绝，崩溃东北隅。壮者被杀戮，弱者遭縻驱。妇时飞悬厓，翩若赴水凫。皎皎盈尺玉，未甘苍蝇污。鲜鲜全匹锦，岂容浊秽涂。向是健男子，足授丈二殳。航海鲙长鲸，荡荆缚于菟。悲哉女子身，裙裾郁壮图。胡不具始末，奏之达帝都。外则诏郡国，内则正宫襦。胡不搆祠宇，揭之当官衢。近使感义节，远使惩淫愚。不然布台阁，直笔一再濡。特书彤史上，永世瞻范模。
陶君秀晋人尝为司竹监使因祖渊明尝游五柳庄为立五柳祠在县东西原方见有祠堂诗碑	[金朝] 杨奂	家世江头令，风流竹里仙。海棠烘晓霁，野笋淡春烟。尊俎违今日，弦歌记昔年。挂冠吾有意，送老白云边。
陶君秀晋人尝为司竹监使因祖渊明尝游五柳庄为立五柳祠在县东西原方见有祠堂诗碑 其二	[金朝] 杨奂	违别亦已久，萧萧双鬓丝。自怜多病后，不似早年时。暮雨千山道，春风五柳祠。剩留溪上竹，到处刻新诗。
陶君秀晋人尝为司竹监使因祖渊明尝游五柳庄为立五柳祠在县东西原方见有祠堂诗碑 其三	[金朝] 杨奂	不见长杨馆，人家只翠微。溪流环监署，林影入宫闱。花鸭夜方静，竹䶉秋更肥。青仙无处问，老泪日沾衣。
陶君秀晋人尝为司竹监使因祖渊明尝游五柳庄为立五柳祠在县东西原方见有祠堂诗碑 其四	[金朝] 杨奂	老病乡心重，艰危世契疏。少年知自立，近日定何如。渭上千丛玉，陂头半尺鲈。往来元不恶，容我坐篮舆。
题城南阴氏永思亭	[金朝] 杨奂	结庐守丘垄，种柏长孙枝。不为城府屈，况求时世知。曾无綵衣梦，谁有角弓诗。薄宦归来晚，因君涕满颐。
题二贤祠	[金朝] 杨奂	从经操懿狎孤儿，世事尤非扣马时。若道后人真可诳，空山焉有二贤祠。
题赵继卿耕隐图	[金朝] 杨奂	惜君玉雪成老丑，知君近出太常后。求田问舍计差早，恐君不是扶犁手。长安冠盖闹于云，但说子真耕谷口。此心肯处万事了，直待钟鸣奈衰朽。溪山入眼画样新，雨翠烟岚浮户牖。松亭可琴水可舟，中有石田三百亩。剩锄乌豆种红秫，十分桑麻居八九。软浸豆屑饭晨犊，浓汤秫腴篘社酒。冷盆缫丝给公上，挑灯纺绩裹妾妇。索钱豪吏喜食肉，准备羹材养鸡狗。荆棘满野独漏网，太常遗泽亦已厚。军兴科徭古不免，为劝比邻死莫走。残年得饱实大幸，傍舍偎篱插花柳。君家平日无杂宾，我辈过门须一扣。若非代北少陵翁，定是周南紫阳叟。更阑朗咏除夜篇，聊与苍生洗尘垢。
题终南和甫提点筠溪	[金朝] 杨奂	仙家静住西南溪，竹外须信无馀师。平生高节鬼亦畏，一点虚心人得知。林深自有天地在，岁暮不受风霜欺。何时借我半窗月？万里黄尘双鬓丝。
通济桥	[金朝] 杨奂	五丁凿石极坚顽，陌上行人得往还。月魄半轮沈水底，虹腰千尺驾云间。郑卿车渡心应愧，秦帝鞭驱血尚殷。为问长江深几许，雪风吹马下天山。
同完颜惟洪至楼观闻耗	[金朝] 杨奂	蓬莱隔沧海，虎豹护天关。白发知谁免，青牛竟不还。茶分丹井水，诗入草楼山。顾我负何事，区区鞍马间。
晚至青口	[金朝] 杨奂	长年困行役，短发易飘零。世事惊春梦，交亲散晓星。烧痕侵路黑，柳色夹堤青。落日明霞底，原情动鹡鸰。
未归	[金朝] 杨奂	渭水遥通洛，函关近隔秦。百年垂老日，千里未归身。梦寐嫌为客，妻孥不讳贫。一官无可恋，花气五陵春。
谢顾副言问疾	[金朝] 杨奂	久谢公家事，时劳长者车。可怜新病后，未觉故人疏。渭北偏饶梦，河南近得书。相忘吾岂敢，欲出怯篮舆。
宿草堂二首 其二	[金朝] 杨奂	废寺人踪断，幽溪野性便。鱼须分浪细，虎迹印沙圆。驯雀偷僧饭，饥蚊破客眠。献芹吾岂敢，直欲斸山田。
宿草堂二首 其一	[金朝] 杨奂	百顷逍遥苑，千年罗什家。荒林藏屋小，细径逐溪斜。老桧今何在，瑞莲春自花。山灵憎俗驾，朝暮白云遮。
宿南石桥	[金朝] 杨奂	江流平入楚，山势远连秦。岸柳犹含冻，溪花欲破春。石衔车辙古，沙印虎蹄新。晚境长为客，空山不见人。
宿重阳宫	[金朝] 杨奂	村落到山尽，轩窗临水多。野禽如旧识，邻叟渐相过。林静连官竹，篱疏补女萝。夜深眠不著，倚杖看星河。
谒庙	[金朝] 杨奂	会见春风入杏坛，奎文阁上独凭阑。渊源自古尊洙泗，祖述何人似孟韩。竹简不随秦火冷，楷林空倚鲁城寒。飘零踪迹千年后，无复东西老一箪。
忆君美	[金朝] 杨奂	寒雁明朝下五湖，长安西望独踌躇。无情谁似张公子，两见秋风不寄书。
饮山家	[金朝] 杨奂	为爱春风好，乘时把一杯。百年双眼在，万事寸心灰。花向坐中落，客从云外来。诗成无纸笔，画地惜苍苔。
游嵩山十三首 其八 五渡水	[金朝] 杨奂	几时落东溪，曲折卧天汉。语似登山人，可饮不可盥。
游嵩山十三首 其二 太室	[金朝] 杨奂	茂陵骨已朽，万岁恐虚传。莫上中峰顶，秦城隔暮烟。
游嵩山十三首 其九 测影台	[金朝] 杨奂	一片开元石，愈知天地中。今宵北窗梦，或可见周公。
游嵩山十三首 其六 卢岩	[金朝] 杨奂	避名名自在，身瘠道还腴。未到千年后，空岩已姓卢。
游嵩山十三首 其七 龙潭	[金朝] 杨奂	壮哉昌黎笔，谈笑排佛祸。不言动鬼神，翻疑触雷火。
游嵩山十三首 其三 少室	[金朝] 杨奂	方若植嵬冠，森若削寒玉。明月夜中游，谁家借黄鹄。
游嵩山十三首 其十 箕山	[金朝] 杨奂	土阶堕渺茫，多少曹与马。底事住青山，近代无让者。
游嵩山十三首 其十二 卓锡泉	[金朝] 杨奂	大士传心要，诸方叩道玄。至今卓锡地，莹彻有遗泉。
游嵩山十三首 其十三 巢翁冢	[金朝] 杨奂	既知田间乐，焉知田间苦。惟是唐虞朝，所以有巢父。
游嵩山十三首 其十一 颍水	[金朝] 杨奂	邂逅洗耳翁，去饮上流水。此日傥相逢，黄犊应渴死。
游嵩山十三首 其四 启母石	[金朝] 杨奂	顽石本在世，启母人亦知。可怜宋太后，死骂宁馨儿。
游嵩山十三首 其五 少姨庙	[金朝] 杨奂	路傍双阙老，蔓草入荒祠。时见山家女，烧香乞茧丝。
游嵩山十三首 其一 轘辕坂	[金朝] 杨奂	盘盘十二曲，石岭瘦峥嵘。脚底有平地，何人险处行。
有怀梁仲经父	[金朝] 杨奂	美人荧荧在何处？海阔天低隔烟雾。珊瑚零落芙蓉空，咫尺相望迷去路。翠辇金舆双凤皇，风吹环佩声琅琅。壶觞狼藉事已往，一日万里愁茫茫。刘郎竟是谁家客？岁晚霜华林叶赤。美人荧荧在何处？鸭绿江头江月白。
雨夜	[金朝] 杨奂	关河隔千里，笔研寄馀生。老觉乡心重，閒知世念轻。微风摇竹影，细雨簌檐声。落魄缘何事，吾今不用名。
雨夜	[金朝] 杨奂	窗秋风猎猎，檐夜雨频频。蛩韵愁于我，灯花笑向人。此身犹在洛，何日定归秦。不必黄粱熟，真惭白发新。
遇仙观	[金朝] 杨奂	一饮甘河万事休，唤回胡蝶梦庄周。口传铅汞五篇诀，神驭云龙八极游。寰海玄风开羽客，遇仙清迹想毡裘。百年更有何人酌，人自无缘水自流。
长安感怀	[金朝] 杨奂	此心只欲作东周，再到长安已白头。往事无凭空击楫，故人何处独登楼。月摇银海秦陵夜，露滴金茎汉殿秋。落日酒醒双泪眼，几时清渭向西流。
至滑州堤	[金朝] 杨奂	旧事悲存没，残年厌往还。孤城晴雪底，双塔暮云间。马没长津在，龙归老井閒。隔林青数点，多是浚州山。
至日	[金朝] 杨奂	忆初年少在南梁，兄弟欢游久未忘。春色共倾花底酒，雨声常对竹边床。怒鲸一夕掀洪浪，断雁何时续旧行。辜负乱来同被约，尺书不到十年强。
重阳观	[金朝] 杨奂	终南佳处小壶天，教启全真自此仙。道纪宏开山色里，通明高耸日华边。南连地肺花浮水，西望经台竹满烟。最爱云窗无事客，寂然心月照重玄。
涿南见蚕妇本汴梁贵家	[金朝] 杨奂	蚕月何曾出后堂，干戈流落客他乡。罗衣著尽无人问，自把荆篮摘野桑。
紫阳阁	[金朝] 杨奂	碧瓦朱甍动紫烟，清风吹袂渺翩翩。梦回忆得三生事，悔落黄尘六十年。
成皋道中	[金朝] 杨庭秀	瘦马成皋道阻长，峥嵘冰雪老年光。九关欲上虎豹怒，三径未归松菊荒。嵩少云烟聊驻马，汉唐宫殿两亡羊。郑南岭下梅花发，千里相思空断肠。
李简之莲池集句	[金朝] 杨庭秀	一月衰颜几笑开，生前相遇且衔杯。莲塘十里花如锦，有底忙时不肯来。
出剑门	[金朝] 杨兴宗	呕哑鸣橹下长川，万叠青峰只眼前。山鹧啄残红杏粉，杜鹃啼破绿杨烟。梦回蜀栈云千片，醉枕巴江月一船。物色谁分杜陵老，风骚牢落剑南天。
蔡村道中	[金朝] 杨云翼	水连深竹竹连沙，村落萧萧巳莫鸦。行尽画图三十里，青山影里见人家。
大秦寺	[金朝] 杨云翼	寺废基空在，人归地自閒。绿苔昏碧瓦，白塔映青山。暗谷行云度，苍烟独鸟还。唤回尘土梦，聊此弄澄湾。
戴松画牛	[金朝] 杨云翼	春草原头雨湿烟，夕阳渡口水吞天。披图坐我风蓑底，一梦长林二十年。
父老	[金朝] 杨云翼	老去宦情薄，秋来乡思多。遥怜桑垄在，无奈棘林何。白水青沙谷，黄云赤土坡。几时随父老，社酒太平歌。
光林寺	[金朝] 杨云翼	烟浮霜塔闭禅关，今落先生杖屦间。碧水同来弄明月，黄尘不解污青山。因缘多自成三宿，物我终同付八还。欲识光林全体露，松花落尽岭云閒。
和吕介甫	[金朝] 杨云翼	山下三秋雨，山中六月凉。树林溪谷暗，花药小阑香。梦破风开卷，诗成鸟送觞。红尘多内热，政尔救头忙。
侯右丞云溪	[金朝] 杨云翼	功成何许觅菟裘，天地云溪一钓舟。梦破烦襟濯明月，诗成醉耳枕寒流。西风归兴随黄鹄，皎日盟言信白鸥。政恐苍生未忘在，草堂才得画中游。
回文	[金朝] 杨云翼	梧井落花秋寂寂，竹窗摇月夜沈沈。孤鸾舞处回肠断，远雁来时别恨深。
李平甫为裕之画系舟山图閒閒公有诗某亦继作	[金朝] 杨云翼	名利走朝市，山居良独难。况复山中人，读书不求官。东嵓有佳致，书室方丈宽。彼美元夫子，学道如观澜。孔孟泽有馀，曾颜膏未残。向来种德深，直与山根蟠。之子起其门，孤凤骞羽翰。计偕聊尔耳，平步青云端。朅来游京师，士子拭目观。礼部天下士，文盟今欧韩。一见折行辈，殆如平生欢。舞雩咏春风，期著曾点冠。五言造平淡，许上苏州坛。我尝读子诗，一倡而三叹。世人非无才，多为才所谩。高者足诋诃，下者或辛酸。吾子忠厚姿，不受薄俗漫。晴云意自高，渊水声无湍。他日传吾道，政要才行完。会使兹山名，与子俱不刊。
漫兴	[金朝] 杨云翼	乍寒帘幕一灯青，从臾羁情尔许清。叶拥西风秋有思，天垂北斗夜无声。吟蛬绕梦家千里，过雁连愁月四更。寄语黄华耐岑寂，好看霜蕊到归程。
上白塔寺	[金朝] 杨云翼	睡饱枝筇彻上方，门前山好更斜阳。苔连碧色龟趺古，松落轻花鹤梦香。身世穷通皆幻影，山林朝市自閒忙。帘幡不动天风静，莫听铃中替戾冈。
双成寺中登楼	[金朝] 杨云翼	云意生阴晚不收，西风疏雨一江秋。画图忽上阑干角，隐隐平湾转钓舟。
太一湫	[金朝] 杨云翼	四崖环抱镜光平，数亩澄泓石底清。寒入井头千丈雪，净涵嵓际一天星。傍人争出鱼依势，衔叶飞来鸟护灵。日日东风送潮出，只应绝顶透沧溟。
闻韶图	[金朝] 杨云翼	千古神交寄至音，闻韶想见圣人心。容声便落筌蹄外，后学休从肉味寻。
烟雨	[金朝] 杨云翼	凉气先秋至，重阴接望迷。有无山远近，浓澹树高低。鸟雀枝间露，牛羊舍北泥。支颐政愁绝，风雨过前溪。
阳春门堤上	[金朝] 杨云翼	薄薄晴云漏日高，雪消土脉润如膏。东风可是多才思，先送轻黄到柳梢。
应制白兔	[金朝] 杨云翼	圣德如天物效祥，褐夫新赐雪衣裳。光摇玉斗三千大，气傲金风五百霜。禁籞合栖瑶草影，御炉犹认桂枝香。中兴庆事光图谍，黼坐齐称万寿觞。
应制雪诗	[金朝] 杨云翼	阴云破腊不曾晴，瑞雪随风落五更。积玉未平鳷鹊瓦，飞花先满凤皇城。润深农亩千畴绿，尘压龙沙万里清。最好寿杯浮喜色，明年洗眼看升平。
元日	[金朝] 杨云翼	香灺犹馀去岁烟，五更斗柄已回天。来从天外春何早，俵向人间老不偏。莫问流光似流水，且从今日数今年。东风五十七年梦，梦觉还惊雪满颠。
张广文消摇堂	[金朝] 杨云翼	方寸閒田了万缘，大空物物自翛然。鹤凫长短无馀性，鹏鴳高低各一天。身内江湖从濩落，眼前瓦砾尽虚圆。叩门欲问姑山事，龙瞽由来愧叔连。
过司竹监有怀王监正之	[金朝] 杨慥	不见崧丘跨鹤仙，才名留得万人传。春郊渍酒伤今日，夜雨论文记昔年。宰树谩悬公子剑，高山已绝伯牙弦。故居修竹青青在，寂莫终南落照边。
乾陵	[金朝] 杨慥	牝鸡一啄血波流，天下何缘不姓周。今日阿婆心力尽，乾陵秃似老僧头。
史院从事日感怀	[金朝] 耶律履	不学知章乞鉴湖，不随老阮醉黄垆。试从麟阁诸贤问，肯屑兰台小史无。一战得侯输妄尉，长身奉粟愧侏儒。禁城钟定灯花落，坐拊尘编惜壮图。
雪花	[金朝] 虞仲文	琼英与玉蕊，片片落前池。问著花来处，东君也不知。
薄游同郝漕子玉赋	[金朝] 元德明	全晋山河百战场，登临历历见兴亡。夷居狵杂尤堪叹，霸气沈雄亦未量。石瓮烟霞诗秀润，骀祠风月酒淋浪。书生不是功名具，惭愧山翁问葛疆。
春雪	[金朝] 元德明	几日韶华雪更侵，龙公试手本无心。寒留整整斜斜态，暖入融融泄泄阴。著柳直疑香絮重，拥阶还似落花深。前头桃李应无恙，剩破相如买赋金。
从赵敷道觅石榴	[金朝] 元德明	仙人囊中五色露，得种昔与蒲桃俱。猩猩染花开五月，已觉秋实悬庭除。张园一酸齿欲裂，君家两株蜜不如。竹马儿童厌梨栗，绿囊聊为剥红珠。
发冀州留别恩禅师	[金朝] 元德明	诗拙非同社，情亲本故乡。共知成远别，且复暂相将。池古莲花净，窗深桧叶香。何时重携酒，来宿赞公房。
观西岩张永淳画雁	[金朝] 元德明	惨淡经营下笔难，画成不似卷中看。知君连夜江湖梦，折苇萧萧沙水寒。
过凤皇山	[金朝] 元德明	凤皇闻说似天坛，北去南来马上看。想得松声满岩谷，秋风无际海波寒。
寒食再游福田寺	[金朝] 元德明	春山寂寂掩禅扉，复岭盘盘入翠微。布袜青鞋供胜践，粥鱼斋鼓荐玄机。日烘幽径绿烟煖，风定晓枝红雨稀。曾是西堂读书客，不应啼鸟也催归。
寄宗人彦达	[金朝] 元德明	杯酒无缘接旧欢，空将书尺问平安。要君知我诗成处，落日西风正倚阑。
家园假山	[金朝] 元德明	八尺飞来峰，苍然立于独。细看甲乙字，疑是平泉族。山非一草石，见石山亦足。便恐东岫云，来我檐下宿。今朝凿盆池，明朝种松菊。自笑住山人，何时返岩谷。
览镜	[金朝] 元德明	四十宜未老，年年添鬓丝。直教随牒去，也是挂冠时。台阁多新赋，山林有逸诗。悠然一尊酒，满酌不须辞。
榴华	[金朝] 元德明	山茶赤黄桃绛白，戎葵米囊不入格。庭中忽见安石榴，叹息花中有真色。生红一撮掌中看，模写虽工更觉难。诗到黄州隔千里，画家辛苦费铅丹。
瓶形岭早发	[金朝] 元德明	海云萧瑟雪花乾，人在羊肠百八盘。閒客不知名利苦，见时应作画中看。
秋暮王氏园亭	[金朝] 元德明	细径云林底，危亭涧水湄。秋先殒黄叶，寒未老红葵。嚼句幽禽答，寻花晚蝶随。无人共幽兴，思与野僧期。
楸树	[金朝] 元德明	道边楸树老龙形，社酒浇来渐有灵。只恐等閒风雨夜，怒随雷电上青冥。
山园梨叶有青红相半者戏作一诗	[金朝] 元德明	霜轻霜重偶然中，一叶虽殊万叶同。不信世间閒草木，解随儿女作青红。
山中雨后	[金朝] 元德明	绕屋湍声转，临崖老树摧。雷轰一雨去，云擘两山开。
室人生朝	[金朝] 元德明	新酒清浑共，糟床洗盏尝。平时唯欲醉，此日重难忘。容服惭王霸，山林得孟光。白头翁与媪，万事听诸郎。
送德温同舍赴帘试	[金朝] 元德明	太常侍祠水苍佩，内相夜下金莲烛。皇家结网未曾疏，亦有佳人在空谷。一从唐赋变辽律，仰视折杨犹雅曲。云台勋业一青衫，被发操戈踵相属。筋疲力涸仅乃得，墨水一升凡几辱。英雄俛首入彀中，举世悉然非子独。子家口众亲又老，岁月旨甘须寸禄。荐书闻说过南宫，冷暖人情到僮仆。我初与子偕计吏，人后人前随碌碌。不惭齐客售鼓瑟，颇为荆人悲献玉。一诗今日送君行，万里秋风看鸿鹄。功名前路知不免，鸡黍后期良未卜。锦标无用咤龙头，帛书且当传雁足。
送张冀州致政还都	[金朝] 元德明	一札恩书下紫宸，东门祖道画图新。路人也解贤疏傅，河内犹思借寇恂。父子文章千载事，田园松菊自由身。玉京才过梨花节，灵沼行春莫厌频。
岁暮	[金朝] 元德明	蔌蔌霜力劲，沈沈山气冥。北风半夜起，吹动一天星。
太原古城惠明寺塔秋望	[金朝] 元德明	西山万古壮陪京，一日汾流入废城。浩浩市声争晓集，畇畇原隰但秋耕。晋公老去诗仍在，越石亡来恨未平。千尺浮图暮烟底，瓦盆浊酒为谁倾。
桃源行	[金朝] 元德明	山中三月山桃开，红霞烂漫无边涯。山家藏春藏不得，落花流水人间来。忆昔携家窜岩谷，秦人半向长城哭。回头尘土失咸阳，矰弋徒劳羡鸿鹄。冬裘夏葛存大朴，小国寡民皆乐俗。昼永垣篱鸡犬閒，春晴门巷桑榆绿。渔郎偶到本无心，仙境何缘得重寻。今日武陵图上看，唯见云林深复深。
同侯子晋赋雁	[金朝] 元德明	沈沈江浦云，浩浩朔漠雪。微生几寒暑，翅老飞欲折。楼中见新过，夕照送明灭。欹枕数声来，疏窗耿残月。悲鸣或天性，南北随所惬。谁念孤旅人，年年为愁绝。
仙鸡诗	[金朝] 元德明	老雄健斗夸擅场，韩郎抱归神色扬。岂知黠儿出徼倖，毒手一发不得妨。毳毛散洒尚可养，利嘴一哆何由张。青囊道人何许来，自言救药吾有方。垂髯噀水濯残血，半喙随手生新黄。筠笼半开闻腷膊，草冠已往徒惊忙。神仙世有宁虚荒，惜哉诡激不可量。世人鸷勇天且劓，况于物也资强梁。敷荣枯蘖变金石，未若与世针膏肓。何须变化示狡狯，知君办作淮南王。蓬莱东望云茫茫，爱而不见心为狂。刀圭不愿换凡骨，且欲共醉无何乡。
雪行	[金朝] 元德明	五更驴背满靴霜，残雪离离草树荒。身在景中无句写，错教人比孟襄阳。
忆山中二绝句 其二	[金朝] 元德明	秋色山中好，山翁醉不回。不知篱下菊，霜后几丛开。
忆山中二绝句 其一	[金朝] 元德明	东寺留连饮，张园烂漫游。儿童望归路，一日几登楼。
雨后	[金朝] 元德明	十日山中雨，今朝见夕阳。乾坤觉清旷，草棘有辉光。竹影摇残滴，松声送晚凉。南窗聊自适，无用说羲皇。
赠答彦文相过之什	[金朝] 元德明	剥啄谁叩门，开门得吾友。握手一大笑，慰我离群久。之子富才具，事业可力取。瞻望青松姿，衰迟愧蒲柳。金闺满鸳鹭，什伯自为偶。寂莫林野人，过从但邻叟。盘餐无兼味，笋蕨才适口。穷达俱偶然，相逢且杯酒。
枕上	[金朝] 元德明	往时见白发，谈笑轻岁月。谁谓明镜里，萧萧不胜镊。山林蹉跎久，世虑初未绝。触物重兴怀，忽忽不自惬。遭逢有奇耦，才用随巧拙。如何杜陵叟，自比稷与契。茫茫拊尘编，何时卒吾业。
宝严纪行	[金朝] 元好问	阴崖转清深，秋老木坚瘦。城居望已远，步觉脱氛垢。宝严夙所爱，丈室方再叩。曛黑才入门，径就石泉漱。遥遥金门寺，宝焰出岩窦。我岂无尽公，昔见今乃又。同来二三子，寝饭故相就。况有杜紫微，琴筑终雅奏。曈曈上初日，深樾炯穿漏。逶迤陟西巘，万景若迎候。绝壁三面开，仰看劳引脰。两山老突兀，屹立柱圆覆。诸峰出头角，随起随偃仆。不可无烟霞，朝暮为先后。横亘连巨鳌，飞堕集灵鹫。九华与奇巧，五老失浑厚。想当位置初，遂欲雄宇宙。太行有谼谷，胜绝无出右。大似尘外人，眉宇见高秀。哀湍下绝壑，电激龙怒斗。崩奔翻雪窖，莹滑泻琼甃。穷源得悬流，伟观骇初遘。仙人宝楼阁，白雨散檐溜。天孙拂机丝，素锦绚清昼。永怀登高赋，意匠困驰骤。窘于游暴秦，百说不一售。林间太古石，稍复抔饮旧。已约铭洼尊，细凿留篆籀。兹山缘未了，僧夏容宿留。终当丐馀年，奇探尽云岫。
汴禅师自斲普照石	[金朝] 元好问	寺废瓦不毁，研奇功亦多。已知良斲少，更奈苦心何！挺挺刚无敌，津津润可呵。羽阳陵谷变，冰井字书讹。赠比黄金璞，辞惭紫石歌。遥知玉音在，洗耳俟研磨。
汴禅师自斲普照石 其二	[金朝] 元好问	点化铅仍见，坚凝铁易穿。何年埋朽壤，此日睹青天。古色秋烟重，哀音夜雨悬。有刀堪切玉，是镜不名砖。佛荫沦空劫，书林结后缘。禅河一勺水，更拟就师传。
汴梁除夜	[金朝] 元好问	六街歌鼓待晨钟，四壁寒斋只病翁。鬓雪得年应更白，灯花何喜也能红。养生有论人空老，祖道无诗鬼亦穷。数日西园看车马，一番桃李又春风。
别冠氏诸人	[金朝] 元好问	东舍茶浑酒味新，西城红艳杏园春。衣冠会集今为盛，里社追随分更亲。分手共伤千里别，低眉常愧六年贫。他时细数平原客，看到还乡第几人？
别李周卿二首 其二	[金朝] 元好问	城居日蛙黾，局促复局促。去作山中客，放浪谁检束。溪光淡于冰，山骨净如玉。怀我同心人，团茅住深竹。垂纶鲜可食，种秫酒亦足。石坛三万丈，醉眼天一粟。安得万里风，相从两黄鹄。
别李周卿二首 其一	[金朝] 元好问	行路涩于棘，单车望千山。歌君归云曲，清涕留馀潸。六年河朔州，动辄得谤讪。惟君笃高义，日来款柴关。古交松柏心，今交桃李颜。古人去不返，古道挽不还。相思一尊酒，幽恨寄山间。
丙辰九月二十六日挈家游龙泉	[金朝] 元好问	风色澄鲜称野情，居僧闻客喜相迎。藤垂石磴云添润，泉漱山根玉有声。庭树老于临济寺，霜林浑是汉家营。明年此日知何处？莫惜题诗记姓名。
病中	[金朝] 元好问	战胜颇自恃，宁知从外腴。文章工作祟，时运迫摧枯。止酒嗟何及，烧猪本不图。膏梁无急变，山泽有真臞。诗信藤条戏，方遭铁弹诬。盐红忘后顾，黧黑见前驱。眩入投床仆，晨淹伏枕呼。万钱惟呕泄，一脔尔乘除。静伏心仍悸，深调息亦粗。局嫌囚宇宙，渴忆卷江湖。风柳留蝉蜕，霜松映鹤孤。养和惩往失，扶老念时须。杯杓归神誓，垣墙任佛踰。回蹊且垂翅，望或在桑榆。
步虚词三首	[金朝] 元好问	阆苑仙人白锦袍，海山宫阙醉蟠桃。三更月底鸾声急，万里风头鹤背高。
步虚词三首 其二	[金朝] 元好问	万神朝罢出通明，和气欢声满玉京。见说人间有新异，绿章封事谢升平。
步虚词三首 其三	[金朝] 元好问	琪树明霞碧落宫，歌音袅袅度泠风。人间听得霓裳惯，犹恐钧天是梦中。
赤石谷	[金朝] 元好问	林罅阴崖雾杳冥，石根寒溜玉玎玲。云来朔漠疑秋早，山近清凉觉地灵。静爱鸟声存野调，闹嫌人迹带尘腥。南台说有金银气，可是并汾处士星。
出都	[金朝] 元好问	春闺斜月晓闻莺，信马都门半醉醒。官柳青青莫回首，短长亭是断肠亭。
出都二首 其一	[金朝] 元好问	汉宫曾动伯鸾歌，事去英雄可奈何。但见觚棱上金爵，岂知荆棘卧铜驼。神仙不到秋风客，富贵空悲春梦婆。行过卢沟重回首，凤城平日五云多。
出京	[金朝] 元好问	巫峡归云底处寻，高城渺渺暮烟沈。春风不剪垂杨断，系尽行人北望心。
初挈家还读书山杂诗二首 其一	[金朝] 元好问	天门笔势到閒閒，相国文章玉笋班。从此晋阳方志上，系舟山是读书山。
除夜	[金朝] 元好问	一灯明暗夜如何，梦寐衡门在涧阿。物外烟霞玉华远，花时车马洛阳多。折腰真有陶潜兴，扣角空传宁戚歌。三十七年今日过，可怜出处两蹉跎。
楚汉战处	[金朝] 元好问	虎掷龙挐不两存，当年曾此赌乾坤。一时豪杰多行阵，万古山河自壁门。原野犹应厌膏血，风云长遣动心魂。成名竖子知谁谓？拟唤狂生与细论。
楚山清晓图	[金朝] 元好问	雨润烟浓十二峰，云间合有楚王宫。遥知别后西州梦，一抹春愁浅淡中。
春归	[金朝] 元好问	野杏溪桃三两枝，春归也作送春诗。东君自爱长安好，能住山城得几时。
春日	[金朝] 元好问	里社春盘巧欲争，裁红晕碧助春情。忽惊此日仍为客，却想当年似隔生。贫里齑盐怜节物，乱来歌吹失欢声。南州剩有还乡伴，戎马何时道路清。
从希颜觅笃耨香 其二	[金朝] 元好问	自倚诗情合得消，暮寒新火觉无聊。悬知受用无多在，试往新诗乞断瓢。
从希颜觅笃耨香 其一	[金朝] 元好问	绿洋奇亦赛浓梅，永忆熏炉试浅灰。尤物也知人爱惜，帘筛风动只萦回。
存没	[金朝] 元好问	行间杨赵提衡早，老去辛刘入梦频。案上酒杯聊自慰，袖中诗卷欲谁亲。两都秋色皆乔木，一代名家不数人。汲冢遗编要完补，可能虚负百年身。
德华小女五岁能诵予诗数首以此诗为赠	[金朝] 元好问	牙牙娇语总堪誇，学念新诗似小茶。好个通家女兄弟，海棠红点紫兰芽。
邓州城楼	[金朝] 元好问	邓州城下湍水流，邓州城隅多古丘。隆中布衣不复见，浮云西北空悠悠。长鲸驾空海波立，老鹤叫月苍烟愁。自古江山感游子，今人谁解赋登楼？
帝城	[金朝] 元好问	帝城西下望孤云，半废晨昏愧此身。世俗但知从仕乐，书生只合在家贫。悠悠未了三千牍，碌碌翻随十九人。预遣儿书报归日，安排鸡黍约比邻。
丁未寒食归自三泉	[金朝] 元好问	春山晴暖紫生烟，山下分流百道泉。未放小桃装野景，已看茅屋映秋千。饥乌得食争相唤，醉叟行歌只自颠。寒食明年定何许，故人尊酒且留连。
读书山雪中	[金朝] 元好问	前年望归归不得，去年中途脚无力。残生何意有今年，突兀家山堕眼前。东家西家百壶酒，主人捧觞客长寿。先生醉袖挽春回，万落千村满花柳。山灵为渠也放颠，世界幻入兜罗绵。似嫌衣锦太寒乞，别作玉屑妆山川。人言少微照乡井，准备黄云三万顷。何人办作陈莹中，来与先生共炊饼。
杜生绝艺	[金朝] 元好问	杜生绝艺两弦弹，穆护沙词不等閒。莫怪曲终双泪落，数声全似古阳关。
短日	[金朝] 元好问	短日砧声急，重云雁影深。风霜侵晚节，天地入归心。零落沟中断，酸嘶爨下音。五年朝与夕，清血几沾襟。
二月十五日鹤	[金朝] 元好问	九龙冈上玄元祠，人言尊像神所遗。年年二月降灵鹤，来无定数有定期。城头晓露生新警，万首望穿云际影。不知浊世谁下临，只许霜毛见修整。石坛花落松风冷，戛然长鸣人语定。百年黧老誇见闻，万里黄冠赴灵应。只从游骑突重围，城郭并与人民非。可怜陊殿荒烟里，无复当年丁令威。
发南楼度雁门关二首 其二	[金朝] 元好问	棱磳石磴倚高梯，穹谷无人绿树齐。总为古来征戍苦，宿云常傍塞垣低。
范宽秦川图	[金朝] 元好问	乱山如马争欲前，细路起伏蛇蜿蜒。秦川之图范宽笔，来从米家书画船。变化开阖天机全，浓淡覆露清而妍。云兴霞蔚几千里，著我如在峨眉巅。西山盘盘天与连，九点尽得齐州烟。浮云未清白日晚，矫首四顾心茫然。全秦天地一大物，雷雨澒洞龙头轩。因山分势合水力，眼底廓廓无齐燕。我知宽也不办此，渠宁有笔如修椽。紫髯落落西溪君，长剑倚天冠切云，望之见之不可亲。元龙未除湖海气，李白岂是蓬蒿人？爱君恨不识君早，乃今得子胸中秦。作诗一笑君应闻。
放言	[金朝] 元好问	韩非死孤愤，虞卿著穷愁。长沙一湘累，郊岛两诗囚。人生定能几，肺肝日相雠。井蛙奚足论，裈虱良足羞。正有一朝乐，不偿百年忧。古来帝王师，或从赤松游。大笑人间世，起灭真浮沤。曾是万户封，不博一掉头。有来且当避，未至吾何求。悠悠复悠悠，大川日东流。红颜不暇惜，素发忽已稠。我欲升嵩高，挥杯劝浮丘。因之两黄鹄，浩荡观齐州。
汾亭古意图	[金朝] 元好问	尧氏羲黄去未远，日作日息天机全。杜侯袖里姑汾笔，办与南华谈窅然。废兴知经几今昔，淳朴别有一山川。白云亭上秋风客，不比仙翁甲子年。
丰山怀古	[金朝] 元好问	丰山一何高，古屋苍烟重。开门望吴楚，鸟去天无穷。连山横巨鳌，白水亘长虹。川原郁佳气，自古南都雄。炎精昔季兴，卧龙起隆中。落落出奇策，言言揭孤忠。时事有可论，生晚恨不逢。汉贼不两立，大义皎日同。吴人操等耳，忍与分河潼。夺操而与权，何以示至公。一民汉遗黎，尺地汉故封。守民及守土，天地与相终。不能禦寇雠，顾以寇自功。既异鸿沟初，又非列国从。一券捐半产，二祖宁汝容。端本一已失，孤唱谁当从？至今有遗恨，庙柏号阴风。旧闻清泠渊，天籁如撞钟。山径野人语，诞幻欺孩童。开元有乱阶，鹿饮温泉宫。黄猿何为者，乃尔能啸凶。乾坤之大音，久郁理当通。清箱旦夕落，伫尔惊群聋。
风柳鸣蝉	[金朝] 元好问	轻明双翼晓风前，一曲哀筝续断弦。移向别枝谁画得，只留残响客愁边。
风雨停舟图	[金朝] 元好问	老木高风作意狂，青山和雨入微茫。画图唤起扁舟梦，一夜江声撼客床。
赋南中杨生玉泉墨	[金朝] 元好问	万灶玄珠一唾轻，客卿新以玉泉名。御团更觉香为累，冷剂休誇漆点成。涴袖秦郎无藉在，画眉张遇可怜生。晴窗弄笔人今老，孤负松风入砚声。
赋瓶中杂花七首 其六	[金朝] 元好问	昨日桃花锦片新，兔葵今日到残春。低枝留得稀疏朵，比似全开更恼人。
赋瓶中杂花七首 其七	[金朝] 元好问	古铜瓶子满芳枝，裁剪春风入小诗。看看海棠如有语，杏花也到退房时。
赋瓶中杂花七首 其三	[金朝] 元好问	生红点点弄娇妍，半拆花房更可怜。传语春风好将护，莫教容易作银钱。
赋瓶中杂花七首 其四	[金朝] 元好问	红抹兰膏绿染衣，绿娇红小两相宜。华边剩有清香在，木石痴儿自不知。
赋瓶中杂花七首 其五	[金朝] 元好问	素艳来从月姊家，温风淑气发清华。人间自有交枝玉，天上休开六出花。
赋瓶中杂花七首 其一	[金朝] 元好问	老眼惊看节物新，今年更与酒杯亲。东山一道花如绣，从此他乡不是春。
感事	[金朝] 元好问	壮事本无取，老谋何所成？人皆传已死，吾亦厌馀生。潦倒封侯骨，淹留混俗情。百年堪一笑，辛苦惜虚名。
感事	[金朝] 元好问	富贵何曾润髑髅，直须淅米向矛头。血雠此日逢三怨，风鉴生平备九流。瓢饮不甘颜巷乐，市钳真有楚人忧。世间安得如川酒，力士铛头醉死休。
感兴	[金朝] 元好问	倚梯从昔望烟霄，七叶何人竟珥貂。道路常教车历鹿，功名唯有鬓飘萧。勤如韩子初无补，晚似冯公岂见招。五十三年等閒里，一窗风叶雨潇潇。
高门关	[金朝] 元好问	高门关头霜树老，细路千山万山绕。乱馀村落不见人，雪霰霏霏暗清晓。莘川百里如掌平，閒田满眼人得耕。山中树艺亦不恶，谁遣多田知姓名。许李申杨竟何得？只今惟有石滩声。
庚子三月十日作	[金朝] 元好问	残梦忘书帙，馀寒殢酒杯。青铜元懒照，白纻更宽裁。水际时独往，花边知几回。殷勤双语燕，应自谢家来。
古意二首 其一	[金朝] 元好问	七岁入小学，十五学时文。二十学业成，随计入咸秦。秦中多贵游，几与书生亲。年年抱关吏，空笑西来频。在昔学语初，父兄已卜邻。跛鳖不量力，强欲缘青云。四十有牧豕，五十有负薪。寂寥抱玉献，贱薄倡优陈。青衫亦区区，何时画麒麟。遇合仅一二，饥寒几何人。谁留章甫冠，万古徒悲辛。
鹳雀崖北龙潭	[金朝] 元好问	层崖閟顽阴，水木深以阻。湍声半空落，汹汹如怒虎。风生木叶脱，魄动不敢语。何年浑沌窍，灵物此栖处。初从一线溜，开凿到神禹。云雨鼓飞浪，喷薄齐万弩。藏珠骊龙颔，百斛快一吐。油油入无底，细散不濡缕。归藏海有穴，汎溢愁下土。南峰天一柱，万古镇幽府。江山有奇探，落景迫行旅。多惭茹芝人，终年看飞雨。
癸巳除夜	[金朝] 元好问	鼎定周元重，薪安汉已然。不随南渡马，虚泛北归船。身并枯蜩化，心争脱兔先。尘埃嗟落泊，光景强留连。往事青灯里，浮生白发前。更残钟未动，犹属出京年。
癸巳四月二十九日出京	[金朝] 元好问	塞外初捐宴赐金，当时南牧已骎骎。只知灞上真儿戏，谁谓神州竟陆沈。华表鹤来应有语，铜盘人去亦何心。兴亡谁识天公意？留著青城阅古今。
过寂通庵别陈丈	[金朝] 元好问	心远由来地自偏，不离城市得林泉。从教上界多官府，且放閒身作地仙。三月有期何敢负，百杯未满会须填。违离更觉从公晚，却望都门一慨然。
过应州	[金朝] 元好问	平野风埃接戍楼，边城三月似穷秋。人家土屋才容膝，驿路旃车不断头。随俗未甘尝马湩，敌寒直欲御羊裘。十年紫禁烟花绕，此日云山是应州。
寒食	[金朝] 元好问	上苑春风盛物华，天津云锦赤城霞。轻舟矮马追随远，翠幕青旗笑语哗。化国楼台隔瀛海，吴儿洲渚记仙家。山斋此日肠堪断，寂寞铜瓶对杏花。
和德新丈	[金朝] 元好问	二年老眼暗兵尘，今日逢君喜事新。结伴还乡有成约，不应先作北归人。
后湾别业	[金朝] 元好问	薄云晴日烂烘春，高柳清风便可人。一饱本无华屋念，百年今见老农身。童童翠盖桑初合，滟滟苍波麦已匀。便与溪塘作盟约，不应重遣濯缨尘。
后饮酒五首	[金朝] 元好问	少日不能觞，少许便有馀。比得酒中趣，日与杯杓俱。一日不自浇，肝肺如欲枯。当其得意时，万物寄一壶。作病知奈何，妾妇良区区。但愧生理废，饥寒到妻孥。吾贫盖有命，此酒不可无。
后饮酒五首 其三	[金朝] 元好问	客从崧少来，贻我招隐诗。为言学仙好，人间竟何为？一笑顾客言，神仙非所期。山中如有酒，吾与尔同归。
后饮酒五首 其四	[金朝] 元好问	酒中有胜地，名流所同归。人若不解饮，俗病从何医。此语谁所云？吾友田紫芝。紫芝虽吾友，痛饮真吾师。一饮三百杯，谈笑成歌诗。九原不可作，想见当年时。
后饮酒五首 其五	[金朝] 元好问	饮人不饮酒，正自可饮泉。饮酒不饮人，屠沽从击鲜。酒如以人废，美禄何负焉。我爱靖节翁，于酒得其天。庞通何物人？亦复为陶然。兼忘物与我，更觉此翁贤。
怀秋林别业	[金朝] 元好问	茅屋萧萧淅水滨，岂知身属洛阳尘。一家风雪何年尽，二顷田园入梦频。高树有巢鸠笑拙，空墙无穴鼠嫌贫。西南遥望肠堪断，自古虚名只误人。
怀益之兄	[金朝] 元好问	世故伊川叹，乡情越客音。天宜他日定，陆已向来沈。冉冉愁看老，源源事益侵。谁言易排遣，自分不胜任。鞭影惊疲马，钟声急暮禽。局中无旷迹，喧外有幽寻。梦失名家笔，书存遗子金。山田和石瘦，茅屋过云深。春雨蔬成圃，秋霜柿满林。树阴凉拂席，花气澹盈襟。宿鹭窥晨汲，孤猿伴暝吟。溪僧时问字，野客或知琴。抱璞休奇售，临觞得缓斟。阿兄团聚日，曾语百年心。
怀州子城晚望少室	[金朝] 元好问	河外青山展卧屏，并州孤客倚高城。十年旧隐抛何处？一片伤心画不成。谷口暮云知郑重，林梢残照故分明。洛阳见说兵犹满，半夜悲歌意未平。
淮右	[金朝] 元好问	淮右城池几处存，宋州新事不堪论。辅车谩欲通吴会，突骑谁当捣蓟门。细水浮花归别涧，断云含雨入孤村。空馀韩偓伤时泪，留与累臣一断魂。
浣溪沙	[金朝] 元好问	梦里还惊岁月遒。鲤鱼风退不胜秋。人生虽异水同流。酒力有神工驻景，丹房无药可烧愁。陶陶兀兀老时休。
浣溪沙	[金朝] 元好问	绿绮尘埃试拂弦。今人谁与子争先。相逢尊酒合留连。金马玉堂梁苑客，岸花汀草绣江船。旧游回首又三年。
浣溪沙·日射人间五色芝	[金朝] 元好问	日射人间五色芝，鸳鸯宫瓦碧参差。西山晴雪入新诗。焦土已经三月火，残花犹发万年枝。他年江令独来时。
浣溪沙·往年宏辞御题有西山晴雪诗	[金朝] 元好问	日射云间五色芝，鸳鸯宫瓦碧参差。西山晴雪入新诗。焦土已经三月火，残花犹发万年枝。他年江令独来时。
黄公庙	[金朝] 元好问	羁客无恒居，六月走长路。清风黄公祠，地古欣所遇。剑飞素灵哭，龙跃云雨赴。堂堂文成君，谈笑取帝傅。功名要有命，阴相果何预。谁谓圯上人，异事惊竹素。河清不可俟，筋力疲世故。袖间一编书，尘埃叹迟暮。
黄华峪十绝句 其八	[金朝] 元好问	大汉何因有蚌胎，无穷冰雹落悬厓。只愁驼背模糊锦，翻倒龙宫复此来。
黄华峪十绝句 其二	[金朝] 元好问	树经冻雨半青黄，山入高秋老更苍。且就同游尽佳客，不妨五日未重阳。
黄华峪十绝句 其九	[金朝] 元好问	落峡飞流散不收，湍声汹汹动高秋。也应嫌被红尘浣，才近山门便洑流。
黄华峪十绝句 其六	[金朝] 元好问	团团石瓮琢青瑶，仰面看云觉动摇。谁著天瓢洒飞雨，半空翻转玉龙腰。
黄华峪十绝句 其七	[金朝] 元好问	万古飞流泻不供，枉教喷薄困鱼龙。谪仙剩有银河句，不道香炉更一峰。
黄华峪十绝句 其十	[金朝] 元好问	乞得三泉住不成，风沙鞍马负平生。故山定已移文了，又被黄华识姓名。
黄华峪十绝句 其四	[金朝] 元好问	绝壁孤云仔细看，云间龙穴想高寒。碧澜寸寸横秋色，空对山灵说到难。
黄华峪十绝句 其五	[金朝] 元好问	玉立千峰画不如，天公自有范宽图。闾山要著黄华老，千尺珠帘得似无。
黄华峪十绝句 其一	[金朝] 元好问	岱崧王屋旧经过，自倚胸中胜概多。独欠太行高绝处，青天白日看山河。
黄金行	[金朝] 元好问	王郎少年诗境新，气象惨澹含古春。笔头仙语复鬼语，只有温李无他人。天公著诗贫子身，子曾不知乃自神。人閒不买诗名用，一片青衫衡霍重。儿贫女富母两心，何论同袍不同梦。入门唤妇不下机，泪子垢面儿啼饥。君诗只有贫女谣，何曾梦见金缕衣。外家翁媪日有语，嫁女书生徒尔为。昆阳城下三更酒，醉胆轮囷插星斗。一夕诗肠老蛟吼，十尺长人堕车走。斫头不屈三万言，欲向何门复低首。何人寿我黄金千，使君破镜飞上天。
惠崇芦雁	[金朝] 元好问	寒沙折苇静相依，故国春风早晚归。意外羁栖谁画得？羽毛单薄稻粱微。
浑源望湖川见百叶杏花	[金朝] 元好问	四月山泉冻未开，东君才为挽春回。多情丹杏知人意，留著双华待我来。
记梦	[金朝] 元好问	天上材官老不材，从教兀兀走尘埃。梦中望拜通明殿，曾见金书两字来。
济南杂诗五首 其二	[金朝] 元好问	吴儿洲渚似神仙，罨画溪光碧玉泉。别有洞天君不见，鹊山寒食泰和年。
济南杂诗五首 其三	[金朝] 元好问	石刻烧残宴集辞，雄楼杰观想当时。只应画戟清香地，多欠韦郎五字诗。
济南杂诗五首 其四	[金朝] 元好问	白烟销尽冻云凝，山月飞来夜气澄。且向波间看玉塔，不须桥畔觅金绳。
济南杂诗五首 其五	[金朝] 元好问	荷叶荷花烂熳秋，鹭鸶飞近钓鱼舟。北城佳处经行遍，留著南山更一游。
济南杂诗五首 其一	[金朝] 元好问	儿时曾过济南城，暗算存亡只自惊。四十二年弹指过，却疑行处是前生。
继愚轩和党承旨雪诗二首 其二	[金朝] 元好问	愚轩具诗眼，论文贵天然。颇怪今时人，雕镌穷岁年。君看陶集中，饮酒与归田。此翁岂作诗，真写胸中天。天然对雕饰，真膺殊相悬。乃知时世妆，粉绿徒争妍。枯淡足自乐，勿为虚名牵。
继愚轩和党承旨雪诗二首 其一	[金朝] 元好问	今古几诗人，扰扰剧毛粟。吾爱陶与韦，泠然扣冰玉。大雅久不作，闻韶信忘肉。求音扣寂寞，一叹动邻屋。水风清鹤梦，月露洗蝉腹。白头两遗编，吟唱心自足。谁为起九原？寒泉荐芳菊。
寄女严	[金朝] 元好问	鹳崖鱼窟路间关，旬月无由一往还。寒食归宁见邻女，举家回首望西山。
寄钦用	[金朝] 元好问	憔悴京华苜蓿盘，南山归兴夜漫漫。长门有赋人谁买？坐榻无毡客亦寒。虫臂偶然烦造物，獐头何者亦求官。故人东望应相笑，世路羊肠乃尔难。
寄钦止李兄	[金朝] 元好问	征车南北转秋蓬，关塞相望两秃翁。衮衮便当随世路，悠悠难复倚天公。铜驼荆棘千年后，金马衣冠一梦中。尊酒云州古城下，几时携手哭春风。
寄荅商孟卿	[金朝] 元好问	窈渺朱弦寂寞心，得诗何啻得黄金。冷猿挂梦山月暝，老雁叫群江渚深。异县五年仍隔阔，荒城连日想登临。书来且只平安了，拨触离愁恐不禁。
寄荅溪南诗老辛愿敬之	[金朝] 元好问	五年不唤溪南渡，日夕心驰洛西路。山中今日见君诗，惆怅良辰又相误。龙蛇大泽变风景，虎豹天门郁烟雾。丈夫不合把锄犁，青鬓无情忽衰素。平泉漫作穷愁志，笠泽休题自怜赋。长安正有五侯鲭，肮脏谁能作楼护？青灯老屋深蓬蒿，蝙蝠掠面莎鸡号。剑歌夜半激悲壮，松风万壑翻云涛。区区墓上曹征西，我知惭愧王东皋。人生只有一杯酒，螟蛉蜾蠃安能豪。
寄杨弟正卿	[金朝] 元好问	马迹车尘漫白头，苍生初不待君忧。且从少傅论中隐，尽要元规拥上流。东阁官梅动诗兴，洞庭春色入新篘。归程未觉西庵远，夜夜清伊绕石楼。
寄杨飞卿	[金朝] 元好问	客梦悠悠信转蓬，藜床殷殷动晨钟。西风白发三千丈，故国青山一万重。沙水有情留过雁，乾坤多事泣秋虫。三间老屋知何处，惭愧云间陆士龙。
寄英禅师师时住龙门宝应寺	[金朝] 元好问	我本宝应僧，一念堕儒冠。多生经行地，树老井未眢。一穷缚两脚，寸步百里难。空馀中夜梦，浩荡青林端。故人今何如？念子独轻安。孤云望不及，冥鸿杳难攀。前时得君诗，失喜忘朝餐。想君亦念我，登楼望青山。山中多诗人，杖屦时往还。但苦诗作祟，况味同酸寒。清凉诗最圆，往往似方干。半年卧床席，疟我疥亦顽。济甫诗最苦，寸晷不识閒。倾身营一饱，船上八节滩。安行诗最工，六马鸣和鸾。郁郁饥寒忧，惨惨日在颜。老秦诗最和，平易出深艰。脱身豺虎丛，白发罹茕鳏。张侯诗最豪，惊风卷狂澜。窍繁天和泄，外腴中已乾。城中崔夫子，老笔郁盘盘。家无儋石储，气压风骚坛。我诗有凡骨，欲换无金丹。呻吟二十年，似欲见一斑。大笑揶揄生，已复不相宽。爱君梅花篇，入手如弹丸。爱君山堂句，深静如幽兰。诗僧第一代，无愧百年间。思君复思君，恨不生羽翰。何时溪上石，清坐两蒲团。
冀京父	[金朝] 元好问	先公藻鉴识终童，曾拔昆山玉一峰。不见连城沽白璧，早闻烈火燎黄琮。重围急变纷纷口，九地忠魂耿耿胸。欲吊南云无觅处，士林能不泣相逢。
甲辰三月旦日以后杂诗二首 其二	[金朝] 元好问	密雾轻尘细洒匀，绿云红雪一番新。风光烂熳供欢席，酒味清醇似主人。落落湖山如有喜，欣欣鱼鸟亦相亲。新诗写入奚奴锦，从此他乡不算春。
甲辰三月旦日以后杂诗二首 其一	[金朝] 元好问	濈濈猩红闹晓晴，攒头真似与春争。舒开杨柳聊相映，瘦杀寒梅枉自清。粉艳低回工作态，绛唇寂寞独含情。画图只爱残妆好，未信徐郎解写生。
甲寅十二月四日出镇阳寄宰鲁伯	[金朝] 元好问	滹水晓光动，灞桥诗境同。冲寒骑瘦马，认影识衰翁。长路风声里，孤城雪意中。回头歌笑处，凄绝意何穷。
讲武城	[金朝] 元好问	作计千年复万年，似嫌蒸土不能坚。祇今讲武人何在？衰柳残阳有乱蝉。
蛟龙引	[金朝] 元好问	古剑咸阳墓中得，抉开青云见白日。蛟龙地底气如虹，土花千年不敢蚀。洪炉烈焰初腾精，横海已觉无长鲸。世上元无倚天手，匣中谁解不平鸣。割城恨不逢相如，行酒恨不逢朱虚。尚方未入朱云请，盟盘合与毛生俱。谁念田文坐中客？只将弹铗叹无鱼。
结杨柳怨	[金朝] 元好问	长乐坡前一杯酒，郑重行人结杨柳。可怜杨柳千万枝，看看尽入行人手。轻烟细雨绿相和，恼乱春风态度多。路人爱是风流树，无奈朝攀暮折何？朝攀暮折何时了，不道行人暗中老。素衣今日洛阳尘，白发朝朝塞城草。柳色年年岁岁青，关人何事管离情。春风谁向丁宁道？折断长条莫再生。
京都元夕	[金朝] 元好问	袨服华妆着处逢，六街灯火闹儿童。长衫我亦何为者，也在游人笑语中。
九日读书山用陶诗露凄暄风息气清天旷明为韵赋十诗	[金朝] 元好问	行帐适南下，居人局庭户。城中望青山，一水不易渡。今朝川涂静，偶得展衰步。荡如脱囚拘，广莫开四顾。半生无根著，筋力疲世故。大似丁令威，归来叹墟墓。乡闾丧乱久，触目异平素。枌榆虽尚存，岁晏多霜露。
九日读书山用陶诗露凄暄风息气清天旷明为韵赋十诗 其二	[金朝] 元好问	山腰抱佛刹，十里望家园。亦有野人居，层崖映柴门。昔我东岩君，曾此避尘喧。林泉留杖屦，岁月归琴尊。翁今为飞仙，过眼几寒暄。苍苍池上柳，青衫见诸孙。疏灯照茅屋，新月入颓垣。依依览陈迹，恻怆不能言。
九日读书山用陶诗露凄暄风息气清天旷明为韵赋十诗 其六	[金朝] 元好问	吾山一何高，清凉屹相望。龙头出白塔，佛屋压青嶂。云光见秋半，旭日发豪相。峨峨宝楼阁，金界俨龙象。乡曲二十年，香火阙瞻向。金花香绵芊，梦想云雨上。福田行欲近，重为诗酒障。终当陟层巅，放眼天宇旷。
九日读书山用陶诗露凄暄风息气清天旷明为韵赋十诗 其四	[金朝] 元好问	往年在南都，閒閒主文衡。九日登吹台，追随尽名卿。酒酣公赋诗，挥洒笔不停。蛟龙起庭户，破壁春雷轰。堂堂髯御史，痛饮益精明。亦有李与王，玉树含秋清。我时最后来，四座颇为倾。今朝念存没，壮心徒自惊。
九日读书山用陶诗露凄暄风息气清天旷明为韵赋十诗 其五	[金朝] 元好问	我在正大初，作吏淅江边。山城官事少，日放淅江船。菊潭秋花满，紫稻酿寒泉。甘腴入小苦，幽光出清妍。归路踏明月，醉袖风翩翩。父老遮我留，谓我欲登仙。一别半山亭，回头馀十年。江山不可越，目断西南天。
旧与赵景温	[金朝] 元好问	浮云流水易西东，回首梁园似梦中。一别十年今又别，酒尊能得几回同。
句	[金朝] 元好问	高原水出山河改，战地风来草木腥。花啼杜宇归来血，树挂苍龙蜕后鳞。白骨又多兵死鬼，青山原有地行仙。燕南赵北无金土，王后卢前总故人。神功圣德三千牍，大定明昌五十年。
聚仙台夜饮	[金朝] 元好问	永夜留欢席，高怀远市尘。月凉衣有露，风细酒生鳞。乡社情亲旧，仙台姓字新。殷勤诗卷在，长记坐中人。
倦绣图	[金朝] 元好问	香玉春来困不胜，啼莺唤梦几时应。可怜憔悴田家女，促织声中对晓灯。
客意	[金朝] 元好问	雪屋灯青客枕孤，眼中了了见归途。山间儿女应相望，十月初旬得到无？
昆阳二首 其二	[金朝] 元好问	去日黄花半未开，南来忽复见寒梅。淹留岁月无馀物，料理尘埃有此杯。老马长途良惫矣，白鸥春水亦悠哉！商馀说有沧洲趣，早晚乾坤入钓台。
老树	[金朝] 元好问	老树高留叶，寒藤细作花。沙平时泊雁，野迥已攒鸦。旋食秋看尽，行吟日又斜。干戈正飘忽，不用苦思家。
梨花海棠二首 其二	[金朝] 元好问	妍花红粉妆，意态工媚妩。窈窕春风前，霞衣欲轻举。金盘渺华屋，国艳徒自许。依依如有意，脉脉不得语。诗人太冷落，愁绝残春雨。
梨花海棠二首 其一	[金朝] 元好问	梨花如静女，寂寞出春暮。春工惜天真，玉颊洗风露。素月淡相映，萧然见风度。恨无尘外人，为续雪香句。孤芳忌太洁，莫遣凡卉妒。
李长源	[金朝] 元好问	冀都事死东州祸，李翰林亡陕府兵。方为骚人笺楚些，更禁书客堕秦坑。石苞本不容孙楚，黄祖安能贷祢衡！同甲四人三横霣，此身虽在亦堪惊。
李仲华湍流高树图	[金朝] 元好问	小景风流恰入时，留题纸尾竟何辞。不因脱兔投林了，何处而今更有诗。
梁父吟扇头	[金朝] 元好问	盘礴万古心，块石入危坐。青天一明月，孤唱谁与和？
梁园春五首	[金朝] 元好问	军从南去三回胜，雪自冬来二尺强。今岁长春多乐事，内家应举万年觞。
梁园春五首 其二	[金朝] 元好问	暖入金沟细浪添，津桥杨柳绿纤纤。卖花声动天街远，几处春风揭绣帘。
梁园春五首 其三	[金朝] 元好问	上苑春浓昼景闲，绿云红雪拥三山。宫墙不隔东风断，偷送天香到世间。
梁园春五首 其四	[金朝] 元好问	楼观沈沈细雨中，出墙花木乱青红。朱门不解藏春色，燕宿莺啼处处通。
梁园春五首 其五	[金朝] 元好问	双凤箫声隔綵霞，宫莺催赏玉溪花。谁怜丽泽门边柳，瘦倚东风望翠华。
猎城南	[金朝] 元好问	翩翩游侠儿，白马如匹练。朝出城南猎，暮趁军中宴。北平有真虎，爱惜腰间箭。
刘光甫内乡新居	[金朝] 元好问	廌冠平日凛秋霜，老去声名只闭藏。父老渐来同保社，儿童久已爱文章。蔬随隙地皆成圃，竹放新梢欲过墙。为向长安旧游道，世间元有北窗凉。
刘远笔	[金朝] 元好问	老㕙力能举玉杵，文阵挽强犹百钧。惜哉变化太狡狯，向也褐衣金虎文。宣城诸葛寂无闻，前后两刘新策勋。谢郎神锋恨太隽，虽然岂不超人群。三钱鸡毛吐古坟，尖奴定能张吾军。何时酌我百壶酒，为汝醉草垂天云。
留赠丹阳王鍊师	[金朝] 元好问	敝尽貂裘白发新，京华旅食记前身。仙翁相见休相笑，同是邯郸枕上人。
龙兴寺阁	[金朝] 元好问	全赵堂堂入望宽，九层飞观尽高寒。空闻赤帜疑军垒，真见金人泣露盘。桑海几经尘劫坏，江山独恨酒肠乾。诗家总道登临好，试就遗台老树看。
鹿泉新居二十四韵	[金朝] 元好问	土门西边井陉渡，野日荒荒下汀树。榆关石岭都几程，客梦往往迷归路。尘埃风雨半生过，尽著筋骸支世故。宁州假馆又两年，未保东来不西去。山城百家家有山，觌面呈山谁一顾。卖书买得吕氏园，不谓全山举相付。北崖老作土灰色，拥肿形模一夸父。娟娟正有小峨眉，却立不容亲杖屦。就中抱犊尤峭拔，望见韩山即攀附。韩王砦头四望阔，全赵米如才数聚。眼中麾盖天上来，泜水鼓旗纷偃仆。汉家威灵万万古，石子连冈犹虎距。夏秋众壑会鹿泉，浩浩湍声泻馀怒。西南诸峰不知数，荡海鲲䲔尻背露。霏烟空翠有无中，百态阴晴变朝暮。灵岩龙泉曾一到，独欠封龙展衰步。学仙不爱徐童花，李相书龛心所慕。平生怀抱向山尽，老气崔嵬如有助。岩居枯寂朝市喧，喧寂两閒差有趣。得行固愿留不恶，流坎且当随所遇。何曾万钱何用许，方丈有山容下箸。管城初无食肉相，黄帽非供折腰具。明年高筑野史亭，天已安排看山处。多惭不及谢宣城，标出敬亭天一柱。
论诗三十首 其九	[金朝] 元好问	斗靡誇多费览观，陆文犹恨冗于潘。心声只要传心了，布谷澜翻可是难。
论诗三十首 其十七	[金朝] 元好问	切响浮声发巧深，研磨虽苦果何心？浪翁水乐无宫徵，自是云山韶濩音。
论诗三十首·二十	[金朝] 元好问	谢客风容映古今，发源谁似柳州深？朱弦一拂遗音在，却是当年寂寞心。
论诗三十首·二十八	[金朝] 元好问	古雅难将子美亲，精纯全失义山真。论诗宁下涪翁拜，未作江西社里人。
论诗三十首·二十二	[金朝] 元好问	奇外无奇更出奇，一波才动万波随。只知诗到苏黄尽，沧海横流却是谁？
论诗三十首·二十六	[金朝] 元好问	金入洪炉不厌频，精真那计受纤尘。苏门果有忠臣在，肯放坡诗百态新？
论诗三十首·二十七	[金朝] 元好问	百年才觉古风回，元祐诸人次第来。讳学金陵犹有说，竟将何罪废欧梅？
论诗三十首·二十三	[金朝] 元好问	曲学虚荒小说欺，俳谐怒骂岂诗宜？今人合笑古人拙，除却雅言都不知。
论诗三十首·二十四	[金朝] 元好问	有情芍药含春泪，无力蔷薇卧晚枝。拈出退之山石句，始知渠是女郎诗。
论诗三十首·二十五	[金朝] 元好问	乱后玄都失故基，看花诗在只堪悲。刘郎也是人间客，枉向春风怨兔葵。
论诗三十首·二十一	[金朝] 元好问	窘步相仍死不前，唱醻无复见前贤。纵横正有凌云笔，俯仰随人亦可怜。
论诗三十首·其八	[金朝] 元好问	沈宋横驰翰墨场，风流初不废齐梁。论功若准平吴例，合着黄金铸子昂。
论诗三十首·其二	[金朝] 元好问	曹刘坐啸虎生风，四海无人角两雄。可惜并州刘越石，不教横槊建安中。
论诗三十首·其九	[金朝] 元好问	斗靡夸多费览观，陆文犹恨冗于潘。心声只要传心了，布谷澜翻可是难。
论诗三十首·其六	[金朝] 元好问	心画心声总失真，文章宁复见为人。高情千古闲居赋，争信安仁拜路尘！
论诗三十首·其七	[金朝] 元好问	慷慨悲歌绝不传，穹庐一曲本天然。中洲万古英雄气，也到阴山敕勒川。
论诗三十首·其三	[金朝] 元好问	邺下风流在晋多，壮怀犹见缺壶歌。风云若恨张华少，温李新声奈若何。
论诗三十首·其十	[金朝] 元好问	排比铺张特一途，藩篱如此亦区区。少陵自有连城璧，争奈微之识碔砆。
论诗三十首·其四	[金朝] 元好问	一语天然万古新，豪华落尽见真淳。南窗白日羲皇上，未害渊明是晋人。
论诗三十首·其五	[金朝] 元好问	纵横诗笔见高情，何物能浇块垒平？老阮不狂谁会得？出门一笑大江横。
论诗三十首·其一	[金朝] 元好问	汉谣魏什久纷纭，正体无人与细论。谁是诗中疏凿手？暂教泾渭各清浑。
论诗三十首·三十	[金朝] 元好问	撼树蜉蝣自觉狂，书生技痒爱论量。老来留得诗千首，却被何人校短长？
论诗三十首·十八	[金朝] 元好问	东野穷愁死不休，高天厚地一诗囚。江山万古潮阳笔，合在元龙百尺楼。
论诗三十首·十二	[金朝] 元好问	望帝春心托杜鹃，佳人锦瑟怨华年。诗家总爱西昆好，独恨无人作郑笺。
论诗三十首·十九	[金朝] 元好问	万古幽人在涧阿，百年孤愤竟如何？无人说与天随子，春草输赢较几多？
论诗三十首·十七	[金朝] 元好问	切响浮声发巧深，研摩虽苦果何心？浪翁水乐无宫征，自是云山韶頀音。
论诗三十首·十三	[金朝] 元好问	万古文章有坦途，纵横谁似玉川卢？真书不入今人眼，儿辈从教鬼画符。
论诗三十首·十四	[金朝] 元好问	出处殊涂听所安，山林何得贱衣冠。华歆一掷金随重，大是渠侬被眼谩。
论诗三十首·十五	[金朝] 元好问	笔底银河落九天，何曾憔悴饭山前。世间东抹西涂手，枉着书生待鲁连。
论诗三十首·十一	[金朝] 元好问	眼处心声句自神，暗中摸索总非真。画图临出秦川景，亲到长安有几人？
论诗三首 其二	[金朝] 元好问	诗肠搜苦白头生，故纸尘昏枉乞灵。不信骊珠不难得，试看金翅擘沧溟。
论诗三首 其三	[金朝] 元好问	晕碧裁红点缀匀，一回拈出一回新。鸳鸯绣了从教看，莫把金针度与人。
论诗三首 其一	[金朝] 元好问	坎井鸣蛙自一天，江山放眼更超然。情知春草池塘句，不到柴烟粪火边。
洛阳高少府瀍阳后庵四首 其二	[金朝] 元好问	一水随人意，蔬畦复芋沟。风波河洛近，莫放出山流。
洛阳高少府瀍阳后庵四首 其三	[金朝] 元好问	韭早春先绿，菘肥秋未黄。殷勤绕畦水，终日为君忙。
洛阳高少府瀍阳后庵四首 其四	[金朝] 元好问	地僻境逾静，林疏秋已分。清溪一片月，修竹四山云。
洛阳高少府瀍阳后庵四首 其一	[金朝] 元好问	溪上弄明月，风露发新警。心空无一尘，万竹扫清影。
落魄	[金朝] 元好问	落魄宜多病，艰危更百忧。雨声孤馆夜，草色故园秋。行役鱼赪尾，归期乌白头。中州遂南北，残息付悠悠。
马坊冷大师清真道院	[金朝] 元好问	枯蒲折苇障清湾，十里风荷指顾间。安得西湖展江手，乱铺云锦浸青山。
麦叹	[金朝] 元好问	借地乞麦种，徼倖今年秋。乞种尚云可，无丁复无牛。田主好事人，百色副所求。盻盻三百斛，宽我饥寒忧。我梦溱南川，平云绿油油。起来望河汉，旱火连东州。四月草不青，吾种良谩投。田间一太息，此岁何时周。向见田父言，此田本良畴。三岁废不治，种则当倍收。如何落吾手，羊年变鸡猴。身自是旱母，咄咄将谁尤。人满天地间，天岂独吾雠。正以赋分薄，所向因拙谋。不稼且不穑，取禾亦何繇。办作高敬通，恶雨将漂流。吾贫有滥觞，贤达未始羞。单衣适至骭，一剑又蒯缑。焉知寄食饿，不取丞相侯。作诗以自广，时用商声讴。
眉	[金朝] 元好问	石绿香煤浅淡间，多情长带楚梅酸。小诗拟写春愁样，忆著分明下笔难。
梦归	[金朝] 元好问	虚庭霜夜寒，落叶风自扫。恍如南窗月，坐失西山道。长安佳丽地，游子自枯槁。人生家居乐，学稼苦不早。衡门眼中见，归意满秋草。夜长梦已尽，愁绝令人老。
梦归	[金朝] 元好问	憔悴南冠一楚囚，归心江汉日东流。青山历历乡国梦，黄叶萧萧风雨秋。贫里有诗工作祟，乱来无泪可供愁。残年兄弟相逢在，随分齑盐万事休。
墨竹扇头	[金朝] 元好问	嫩香新粉玉交加，小笔风流自一家。只欠雪溪王处士，醉来肝肺出枯槎。
南关二首 其二	[金朝] 元好问	路转川回失系舟，更教两驿过徐沟。多情团柏关前水，却共清汾一处流。
南关二首 其一	[金朝] 元好问	风里秋蓬不自由，一生几度过隆州。无情团柏关前水，流尽朱颜到白头。
南溪	[金朝] 元好问	南溪酒熟清而醇，北溪梅花发兴新。前年去年花下醉，今年冷落花应嗔。梅花娟娟如静女，寂寞甘与荒山邻。诗人爱花山亦好，幽林穹谷生阳春。风鬟峨峨一尺云，芳香幽卧如相亲。山堂夜半北风恶，一点相思愁杀人。
内乡县斋书事	[金朝] 元好问	吏散公庭夜已分，寸心牢落百忧熏。催科无政堪书考，出粟何人与佐军。饥鼠绕床如欲语，惊乌啼月不堪闻。扁舟未得沧浪去，惭愧舂陵老使君。
倪庄中秋	[金朝] 元好问	强饭日逾瘦，狭衣秋已寒。儿童漫相忆，行路岂知难。露气入茅屋，溪声喧石滩。山中夜来月，到晓不曾看。
俳体雪香亭杂咏十二首 其八	[金朝] 元好问	琵琶心事曲中论，曾笑明妃负汉恩。明日天山山下路，不须回首望都门。
俳体雪香亭杂咏十二首 其九	[金朝] 元好问	炉薰浥浥带轻阴，翠竹高梧水殿深。去去旃车雪三尺，画罗休缕麝香金。
俳体雪香亭杂咏十二首 其六	[金朝] 元好问	金缕歌词金曲卮，百年人事鬓成丝。重来未必春风在，更为梨花住少时。
俳体雪香亭杂咏十二首 其七	[金朝] 元好问	杨柳随风散绿丝，桃花临水弄妍姿。无端种下青青竹，恰到湘君泪尽时。
俳体雪香亭杂咏十二首 其三	[金朝] 元好问	醇和旁近洞房环，碧瓦参差竹树閒。批奏内人轮上直，去年名姓在窗间。
俳体雪香亭杂咏十二首 其十	[金朝] 元好问	苦才多思是春风，偏近骚人怅望中。啼尽杜鹃枝上血，海棠明日更应红。
俳体雪香亭杂咏十二首 其十一	[金朝] 元好问	暖日晴云锦树新，风吹雨打旋成尘。宫园深闭无人到，自在流莺哭暮春。
俳体雪香亭杂咏十二首 其四	[金朝] 元好问	天上三郎玉不如，手中白羽趁花奴。御屏零落宣和笔，留得华清按乐图。
俳体雪香亭杂咏十二首 其五	[金朝] 元好问	诗仙诗鬼不谩欺，时事先教梦里知。禁苑又经人物散，荒凉台榭水流迟。
俳体雪香亭杂咏十二首 其一	[金朝] 元好问	洛阳城阙变灰烟，暮虢朝虞只眼前。为向杏梁双燕道，营巢何处过明年？
仆射陂醉归即事	[金朝] 元好问	多生曾得江湖乐，每见陂塘觉眼明。诗酒共寻前日约，风阴新自夜来晴。春波澹澹沙鸟没，野色荒荒烟树平。醉踏扁舟浩歌起，不须红袖出重城。
七夕	[金朝] 元好问	天街奕奕素光移，云锦机閒漏箭迟。谁与乘槎问银汉，可无风浪借佳期。
岐阳三首 其二	[金朝] 元好问	百二关河草木横，十年戎马暗秦京。岐阳西望无来信，陇水东流闻哭声。野蔓有情萦战骨，残阳何意照空城。从谁细向苍苍问，争遣蚩尤作五兵。
岐阳三首 其三	[金朝] 元好问	眈眈九虎护秦关，懦楚孱齐几上看。禹贡土田推陆海，汉家封檄自天山。北风猎猎悲笳发，渭水萧萧战骨寒。三十六峰长剑在，倚天仙掌惜空闲。
秋蚕	[金朝] 元好问	室人筐中无寸缕，一箔秋蚕课诸女。朝来饲却上马桑，隔簇仍闻竹间雨。阿容阿璋墨满面，画彻灰城前致语。上无苍蝇下无鼠，作茧直须如瓮许。东家追胥守机杼，有桑有税吾犹汝。官家却少一絇丝，未到打门先自举。
秋风怨	[金朝] 元好问	碧瓦高梧响疏雨，坐倚薰笼时独语。守宫一著死生休，狗走鸡飞莫为女。云间箫鼓夜厌厌，禁漏谁将海水添。一春门外羊车过，又见秋风拂翠帘。总把丹青怨延寿，不知犹有竹枝盐。
秋怀	[金朝] 元好问	凉叶萧萧散雨声，虚堂淅淅掩霜清。黄华自与西风约，白发先从远客生。吟似候虫秋更苦，梦和寒鹊夜频惊。何时石岭关山路，一望家山眼暂明？
秋日载酒光武庙	[金朝] 元好问	美酒良辰邂逅同，赤眉城北汉王宫。百年星斗归天上，万古旌旗在眼中。草木暗随秋气老，河山长为昔人雄。一杯径醉风云地，莫放银盘上海东。
秋夕	[金朝] 元好问	小簟凉多睡思清，一窗风雨送秋声。频年但觉貂裘敝，万古何曾马角生。寄食且依严尹幕，附书谁住邓州城？洗愁欲问东家酒，恨杀寒鸡不肯鸣。
秋夜	[金朝] 元好问	九死馀生气息存，萧条门巷似荒村。春雷谩说惊坯户，皎日何曾入覆盆。济水有情添别泪，吴云无梦寄归魂。百年世事兼身事，尊酒何人与细论！
人日有怀愚斋张兄纬文	[金朝] 元好问	书来聊得慰怀思，清镜平明见白髭。明月高楼燕市酒，梅花人日草堂诗。风光流转何多态，儿女青红又一时。涧底孤松二千尺，殷勤留看岁寒枝。
壬辰十二月车驾东狩后即事	[金朝] 元好问	惨澹龙蛇日斗争，干戈直欲尽生灵。高原出水山河改，战地风来草木腥。精卫有冤填瀚海，包胥无泪哭秦庭。并州豪杰知谁在，莫拟分军下井陉。
壬辰十二月车驾东狩后即事五首 其三	[金朝] 元好问	郁郁围城度两年，愁肠饥火日相煎。焦头无客知移突，曳足何人与共船。白骨又多兵死鬼，青山元有地行仙。西南三月音书绝，落日孤云望眼穿。
壬辰十二月车驾东狩后即事五首 其五	[金朝] 元好问	五云宫阙露盘秋，银汉无声桂树稠。复道渐看连上苑，戈船仍拟下扬州。曲中青冢传新怨，梦里华胥失旧游。去去江南庾开府，凤凰楼畔莫回头。
壬辰十二月车驾东狩后即事五首 其一	[金朝] 元好问	翠被匆匆见执鞭，戴盆郁郁梦瞻天。只知河朔归铜马，又说台城堕纸鸢。血肉正应皇极数，衣冠不及广明年。何时真得携家去，万里秋风一钓船。
塞上曲	[金朝] 元好问	平沙细草散羊牛，几簇征人在戍楼。忽见陇头新雁过，一时回首望南州。
三仙祠	[金朝] 元好问	三仙祠下往来频，憔悴征衫满路尘。箫鼓未休寒食酒，樵苏时见旧都人。吹残芳树红仍在，展放平田绿已匀。西北并州隔千里，几时还我故乡春。
三乡杂诗二首 其二	[金朝] 元好问	尖新秋意晚晴中，六尺筇枝满袖风。草合断桥通暗绿，竹摇残照漏疏红。
三乡杂诗二首 其一	[金朝] 元好问	梦寐沧洲烂熳游，西风安得钓鱼舟。薄云楼阁犹烘暑，细雨林塘已带秋。
僧寺阻雨	[金朝] 元好问	山气森岑入葛衣，砧声偏与客心期。僧窗连夜萧萧雨，又较归程几日迟。
山居二首 其二	[金朝] 元好问	诗肠搜苦怯茶瓯，信手拈书却枕头。檐溜滴残山院静，碧花红穗媚凉秋。
山居二首 其一	[金朝] 元好问	斜阳高树挂晴虹，肃肃微凉雨气中。一道鹭鸶花不断，密香吹满马头风。
山居杂诗六首 其二	[金朝] 元好问	石润云先动，桥平水渐过。野阴添晚重，山意向秋多。
山居杂诗六首 其三	[金朝] 元好问	树合秋声满，村荒暮景閒。虹收仍白雨，云动忽青山。
山居杂诗六首 其四	[金朝] 元好问	川迥枫林散，山深竹港幽。疏烟沈去鸟，落日送归牛。
山居杂诗六首 其五	[金朝] 元好问	涨落沙痕出，堤摧岸口斜。断桥堆聚沫，高树阁浮槎。
胜概	[金朝] 元好问	胜概烟尘外，新诗杖屦间。偶随流水去，澹与暮云还。吾道三缄口，时情一解颜。从今便高卧，已负半生閒。
十二月六日二首 其二	[金朝] 元好问	海内兵犹满，天涯岁又新。龙移失鱼鳖，日食斗麒麟。草棘荒山雪，烟花故国春。聊城今夜月，愁绝未归人。
十二月六日二首 其一	[金朝] 元好问	伥鬼跳梁久，群雄结构牢。天机不可料，世网若为逃。白骨丁男尽，黄金甲第高。阊门隔九虎，休续楚臣骚。
十一月五日暂往西张	[金朝] 元好问	城隈细路入沙汀，絮帽冲风日再经。岁歉村虚更荒恶，穷冬人影亦伶俜。林烟漠漠鸦边暗，山骨棱棱雪外青。四十年来此寒苦，冻吟犹记陇关亭。
石勒问道图	[金朝] 元好问	轻比韩彭作李阳，高僧久已笑君狂。中原果有刘文叔，肯说铃声替戾冈。
石岭关书所见	[金朝] 元好问	轧轧旃车转石槽，故关犹复戍弓刀。连营突骑红尘暗，微服行人细路高。已化虫沙休自叹，厌逢豺虎欲安逃。青云玉立三千丈，元只东山意气豪。
石门	[金朝] 元好问	两崖悬绝倚山垠，草径低迷劣可分。潭影乍从明处见，竹香偏向静中闻。石林万古不知暑，茅屋四邻惟有云。曳杖行歌羡樵叟，此生何计得随君。
世宗御书田不伐望月婆罗门引先得楚字韵	[金朝] 元好问	瑶光楼前按歌舞，桂树秋香月三五。白头谁解记开元，四海欢声自箫鼓。两都秋色皆乔木，三月阿房已焦土。天人亦有离别情，可是田郎心独苦。承平旧物霓裳谱，宝气晖晖映千古。银桥望极竟不归，灭没燕鸿下平楚。
四哀诗李钦叔	[金朝] 元好问	赤县神州坐陆沈，金汤非粟祸侵寻。当官避事平生耻，视死如归社稷心。文采是人知子重，交朋无我与君深。悲来不待山阳笛，一忆同衾泪满襟。
送曹吉甫兼及通甫	[金朝] 元好问	意气羡君豪，怜君屈骑曹。安能事笔砚，且复混弓刀。风雪貂裘暗，关山马骨高。南飞见鸿雁，应为惜哀劳。
送登封张令西上	[金朝] 元好问	罢县人称屈，悠悠复此行。渭城秋雁到，秦岭暮云平。道路衣从典，风尘剑已鸣。山西多侠客，莫说是书生。
送奉先从军	[金朝] 元好问	潦倒书生百战场，功名都属绣衣郎。虎头食肉无不可，鼠目求官空自忙。卷月清笳渭城晓，倚天长剑蜀山苍。习池老去风流减，醉后扬鞭愧葛疆。
送辅之仲庸还大梁	[金朝] 元好问	骅骝争道渺翩翩，谁遗风尘失壮年。四壁旧闻悬磬宅，一囊今有卖书钱。淋浪别酒青灯夜，灭没孤帆落照边。想得还家过春半，故都乔木满苍烟。
送李同年德之归洛西	[金朝] 元好问	无奈流光冉冉何，逢君聊得慰蹉跎。飞黄老去空奇骨，社燕归来只旧窠。举世尽从愁里过，一尊独爱醉时歌。洛中定有人相问，休道今年白发多。
送钦叔内翰并寄刘达卿郎中白文举编修二首 其二	[金朝] 元好问	古人遥相望，每恨不同时。同时得古人，欢乐良在兹。君归岂不佳，交游满京师。门前车马来，笑言慰所思。细话洛阳事，高咏嵩山诗。宫壶发新篘，宫梅耿幽姿。故应刘与白，亦复念微之。
送钦叔内翰并寄刘达卿郎中白文举编修二首 其一	[金朝] 元好问	君性我所谙，我心君所知。凡我之所短，君亦时有之。谋事恨太锐，临断恨太迟。持论恨太高，徇俗恨太卑。人道自近始，贫富理不齐。君自不得饱，欲疗何人饥。乞醯乞诸邻，圣哲有明讥。被发救乡人，智者所不为。且如与人交，交有非所宜。白黑不复择，豁豁倾心脾。汎爱岂不可，后悔终自贻。又如与人言，宁复无失辞。刺口论成败，白眼谈歌诗。世故彀黄閒，能不发其机。闻君作损斋，似觉豪华非。惩忿与窒欲，百年有良规。与子各努力，岁晚以为期。
送诗人李正甫	[金朝] 元好问	阳和入枯株，霭霭含芳津。山头太古石，不与万物春。朝从木客游，暮将山鬼邻。紫芝仅盈掬，幽兰不克纫。青云入长吁，肝胆空轮囷。我尝读君诗，天趣触眼新。秦游得豪宕，晋产馀真淳。怒虎不受唾，骇鹿未易驯。安坐谁不如？半生走逡巡。苍苍不可问，藐藐谁当亲？青山碾为尘，白日无閒人。空歌东野曲，不救西州贫。
送杨次公兼简秦彦容李天成	[金朝] 元好问	海国山如染，云堆草易荒。时危频虎穴，路绝更羊肠。吊影双蓬鬓，携家一药囊。殷勤秦与李，无惜借馀光。
隋故宫行	[金朝] 元好问	渭川杨柳先得春，二月莺啼百啭新。长春宫中千树锦，暖日晴云思杀人。君王半醉唱吴歌，绛仙起舞嚬翠蛾。吴儿谩说曾行乐，三十六宫能几多。千秋万古金银阙，海没三山一毫发。繁华梦觉人不知，留得寒螀泣秋月。
台山杂吟	[金朝] 元好问	万壑千岩位置雄，偶从天巧见神功。湍溪已作风雷恶，更在云山气象中。
台山杂吟	[金朝] 元好问	山云吞吐翠微中，淡绿深青一万重。此景只应天上有，岂知身在妙高峰。
台山杂咏	[金朝] 元好问	西北天低五顶高，茫茫松海露灵鳌。太行直上犹千里，井底残山枉呼号。万壑千岩位置雄，偶从天巧见神功。湍溪已作风雷恶，更在云山气象中。山云吞吐翠微中，淡绿深青一万重。此景只应天上有，岂知身在妙高峰？
台山杂咏五首 其二	[金朝] 元好问	山上离宫魏故基，黄金佛阁到今疑。异时人读清凉传，应记诸孙赋黍离。
台山杂咏五首 其三	[金朝] 元好问	一国春风帝子家，绿云晴雪间红霞。香绵稳藉僧溪草，蜀锦惊看佛钵花。
台山杂咏五首 其四	[金朝] 元好问	沈沈龙穴贮云烟，百草千花雨露偏。佛土休将人境比，谁家随步得金莲。
台山杂咏五首 其五	[金朝] 元好问	灵蛇不与世相关，时复蜿蜒水石间。何处天瓢待霖雨？一龛香火梵仙山。
太室同希颜赋	[金朝] 元好问	壮矣崧维岳，盘盘上窈冥。中天瞻巨镇，元气有遗形。雨入秦川黑，云开楚岫青。鳌掀一柱在，万古压坤灵。
太原	[金朝] 元好问	梦里乡关春复秋，眼明今得见并州。古来全晋非无策，乱后清汾空自流。南渡衣冠几人在？西山薇蕨此生休。十年弄笔文昌府，争信中朝有楚囚。
探花词三首 其二	[金朝] 元好问	浩荡春风入绣鞍，可怜东野一生寒。皇州花好无人管，不用新郎走马看。
探花词三首 其三	[金朝] 元好问	六十人中数少年，风流谁占探花筵。阿钦正使才情尽，犹欠张郎白玉鞭。
探花词三首 其一	[金朝] 元好问	禁里苍龙启九关，殿前鹦鹉唤新班。沈沈绿树鞭声远，袅袅薰风扇影閒。
题刘才卿湖石扇头	[金朝] 元好问	幽涧云凝雨未乾，曲池疏竹共荒寒。扇头唤起西园梦，好似熙春阁下看。
题省掾刘德润家骖鸾图并为同舍郎刘长卿记异刘在方城先有碧箫之遇如芙蓉城事云	[金朝] 元好问	千劫情缘万古期，楼中萧史姓名非。洞天花落秋云冷，肠断青鸾独自飞。
题张彦宝陵川西溪图	[金朝] 元好问	松林萧萧映灵宇，烁石流金不知暑。太平散人江表来，自讶清凉造仙府。不到西溪四十年，溪光机影想依然。当时膝上王文度，五字诗成众口传。忽见画图疑是梦，而今尘土浣华颠。
题张左丞家范宽秋山横幅	[金朝] 元好问	层崖閟长阴，细径缘绝巘。梯云阑干峻，廓廓清眺展。斜阳半天赤，飞鸟大江远。清霜张秋气，草树生意剪。风雪斫坚敌，旗旆纷仆偃。峥嵘峰峦出，莽苍林薄晚。盘盘范家笔，老怀寄高蹇。经营入惨淡，得处乃萧散。嵩丘动归兴，突兀青在眼。何时卧云身，团茅遂疏懒。
天涯山	[金朝] 元好问	九州上游推大卤，独恨山形颇椎鲁。天涯一峰今日看，快似昂头出环堵。何年气母此融结，鬼凿神劖未奇古。八窗玲珑透朝日，洞穴惨澹藏雷雨。名花锦石粲可喜，乞与云烟相媚妩。半空掷下金芙蕖，想得飞来自玄圃。传闻绝顶更灵异，云是清都群玉府。五云飞步吾未能，风袂泠泠已轻举。东州死爱华不注，向在陋邦何足数。敬亭不著谢宣城，断岸何缘比天姥。酒船何时朝复暮，倒卷滹沱浣尘土。唤起山灵搥石鼓，汉女湘妃出歌舞。诗狂他日笑遗山，饭颗不妨嘲杜甫。
听姨女乔夫人鼓风入松	[金朝] 元好问	白雪朱弦一再行，春风纤指十三星。云窗雾阁有今夕，宝靥罗裙无此声。萧洒寒松度虚籁，悠扬飞絮搅青冥。胎仙不比湘灵瑟，五字钱郎莫漫惊。
亭同麻知几赋	[金朝] 元好问	零落栖迟复此游，一尊聊得散羁愁。天围平野莽无际，水绕孤城閒不流。柳意渐回淮浦暖，雁声仍带塞门秋。登高望远令人起，欲买烟波无钓舟。
同白兄赋瓶中玉簪	[金朝] 元好问	畏景众芳歇，仙葩此夷犹。冰姿出新沐，娟娟倚清秋。昨梦今见之，风鬟玉搔头。谁言闺房秀，高情渺林丘。碧筵古铜壶，一室香四周。怀人成独咏，远思徒悠悠。
同儿辈赋未开海棠	[金朝] 元好问	枝间新绿一重重， 小蕾深藏数点红。爱惜芳心莫轻吐， 且教桃李闹春风。
同冀文明秀山行	[金朝] 元好问	暮景披横幅，山间二老同。云如愁戍苦，雪亦笑诗穷。古木冻欲折，断崖行复通。从今胡谷梦，时到水声中。
同姚公茂徐沟道中联句	[金朝] 元好问	路转川涂阔，天低雨气昏。绵山连汉垒，汾水入并门。来往频鞍马，登临负酒樽。联诗强一笑，凄绝恐销魂。
铜雀台瓦砚	[金朝] 元好问	爱惜铅华洗又看，画阑桂树雨声寒。千年不作鸳鸯去，唤得书生笑老瞒。
酴醾	[金朝] 元好问	枕帏馀韵最清真，梦里犹来著莫人。拟借浓阴作罗幕，玉缨多处卧残春。
外家南寺	[金朝] 元好问	郁郁楸梧动晚烟，一庭风露觉秋偏。眼中高岸移深谷，愁里残阳更乱蝉。去国衣冠有今日，外家梨栗记当年。白头来往人间遍，依旧僧窗借榻眠。
王学士熊岳图	[金朝] 元好问	洗蔘池水甜于蜜，玉堂仙翁发如漆。膝前文度更风流，尽卷风流入诗笔。长松手种欲摩天，海岳楼空落照边。古来说有辽东鹤，仙语星星谁为传。五百年间异人出，却将锦绣裹山川。
王仲泽	[金朝] 元好问	太学声华弱冠驰，青云岐路九霄飞。上前论事龙颜喜，幕下筹边犬吠稀。壮志相如头碎柱，赤心嵇绍血沾衣。从来圣牍褒忠义，谁为幽魂一发挥。
王子文琴斋	[金朝] 元好问	天上秋风月底霜，求凰一曲鬓丝长。相如四壁消何物？直要文君典鹔鹴。
望崧少二首 其二	[金朝] 元好问	饮鹤池边万木稠，养龙崖上五峰秋。藤垂绝壁云添润，涧落哀湍雪共流。田父占年惊玉旆，诗仙留迹叹昆丘。西风落日山阳道，空对红尘忆旧游。
望崧少二首 其一	[金朝] 元好问	崧少飞来昆阆山，山家茅屋翠微间。鸡豚乡社相劳苦，花木禅房时往还。结习尚馀三宿恋，残年多负半生閒。长河一苇人千里，望断西城碧玉环。
为邓人作诗	[金朝] 元好问	再见州人本不期，相留相挽忍相违。携盘渭水空流涕，种柳金陵已合围。事去恍疑春梦过，眼明还似故乡归。题诗未要题名字，今是中原一布衣。
为鲜于彦鲁赋十月菊	[金朝] 元好问	清霜淅淅散银沙，惊见芳丛阅岁华。借暖定谁留翠被，鍊颜端自有丹砂。秋香旧入骚人赋，晚节今传好事家。不是西风苦留客，衰迟久已避梅花。
卫州感事二首 其二	[金朝] 元好问	白塔亭亭古佛祠，往年曾此走京师。不知江令还家日，何似湘累去国时。离合兴亡遽如此，凄迟零落竟安之！太行千里青如染，落日阑干有所思。
卫州感事二首 其一	[金朝] 元好问	神龙失水困蜉蝣，一舸仓皇入宋州。紫气已沈牛斗夜，白云空望帝乡秋。劫前宝地三千界，梦里琼枝十二楼。欲就长河问遗事？悠悠东注不还流。
闻歌怀京师旧游	[金朝] 元好问	楼前谁唱绿腰催，千里梁园首重回。记得杜家亭子上，信之钦用共听来。
西园	[金朝] 元好问	西园老树摇清秋，画船载酒芳华游。登山临水袪烦忧，物色无端生暮愁。百年此地旃车发，易水迢迢雁行没。梁门回望绣成堆，满面黄沙哭燕月。荧荧一炬殊可怜，膏血再变为灰烟。富贵已经春梦后，典刑犹在靖康前。当时三山初奏功，三山宫阙云锦重。璧月琼枝春色里，画阑桂树雨声中。秋山秋水今犹昔，漠漠荒烟送斜日。铜人携出露盘来，人生无情泪沾臆。丽川亭上看年芳，更为清歌尽此觞。千古是非同一笑，不须作赋拟阿房。
西园	[金朝] 元好问	百草千花雨气新，今朝陌上有游尘。皇州春色浓于酒，醉杀西园歌舞人。
西斋夜宴	[金朝] 元好问	飘零无物慰天涯，酒伴相逢饮倍加。误谬君当略彭泽，回旋我亦笑长沙。金钗翠亸迎春髻，银烛光摇半夜花。只欠东山游录事，不来坚坐看纷哗。
喜李彦深过聊城	[金朝] 元好问	围城十月鬼为邻，异县相逢白发新。恨我不如南去雁，羡君独是北归人。言诗匡鼎功名薄，去国虞翻骨相屯。老眼天公只如此，穷途无用说悲辛。
乡郡杂诗	[金朝] 元好问	百年乔木郁苍苍，耆老风流赵与杨。为向榆关使君道，郡中合有二贤堂。
乡郡杂诗二首 其二	[金朝] 元好问	新堂缥缈接飞楼，云锦周遭霜树秋。若道使君无妙思，冠山移得近城头。
乡郡杂诗二首 其一	[金朝] 元好问	一沟流水几桥横，岸上人家种柳成。来岁春风一千树，绿烟和雨暗重城。
晓发石门渡湍水道中	[金朝] 元好问	疏星澹秋明，阴霞绚朝映。积雨成坐愁，晨光动幽兴。石门归驭引，湍浦渔舠并。旷荡万景新，归藏四山静。平湖风漪绿，远岸秋沙净。洋洋游鱼逝，汎汎轻鸥泳。隐显乖夙心，感遇见真性。倦游时自悼，违己将安竟。忧端从中来，茫茫发孤咏。
辛亥寒食	[金朝] 元好问	寒食年年好，今年迥不同。秋千与花影，并在月明中。
杏花	[金朝] 元好问	芳树春融绛蜡凝，春风寂寞掩柴荆。画眉卢女娇无奈，龋齿孙娘笑不成。已怕宿妆添蝶粉，更堪暖蕊闹蜂声。一般疏影黄昏月，独爱寒梅恐未平。
杏花落后分韵得归字	[金朝] 元好问	獭髓能医病颊肥，鸾胶无那片红飞。残阳澹澹不肯下，流水溶溶何处归。煮酒青林寒食过，明妆高烛赏心违。写生正有徐熙在，汉苑招魂果是非。
杏花杂诗八首 其八	[金朝] 元好问	红妆翠盖惜风流，春动香生不自由。莫向芸斋厌閒冷，小诗供作锦缠头。
杏花杂诗八首 其二	[金朝] 元好问	露华浥浥汎晴光，睡足东风倚绿窗。试遣红妆映银烛，湘桃争合伴仙郎。
杏花杂诗八首 其六	[金朝] 元好问	露浥清华粉自添，隔溪遥见玉帘苫。眼看桃李飘零尽，更拣繁枝插帽檐。
杏花杂诗八首 其七	[金朝] 元好问	楚客离魂不易招，野春平碧水迢迢。垂杨也被多情恼，瘦损春风十万条。
杏花杂诗八首 其四	[金朝] 元好问	暖日园林可散愁，每逢花处尽迟留。青旗知是谁家酒？一片春风出树头。
杏花杂诗八首 其五	[金朝] 元好问	纷纷红紫不胜稠，争得春光竞出头。却是梨花高一著，随宜梳洗尽风流。
宿张靖田家	[金朝] 元好问	川涂尽坡陀，岭路入荒梗。微茫望烟火，向背得庐井。残民安朴陋，倦客喜幽屏。儿童闻叩扉，租吏有馀警。两崖纷丛薄，砂石立顽犷。湍流落空嵌，百折不容骋。山深饶风露，夜气凄以耿。园花淡相望，边月空照影。深居苦不早，素发忽垂领。谁谓林野人？兹焉惜清景。
续小娘歌十首 其八	[金朝] 元好问	太平婚嫁不离乡，楚楚儿郎小小娘。三百年来涵养出，却将沙漠换牛羊。
续小娘歌十首 其二	[金朝] 元好问	北来游骑日纷纷，断岸长堤是阵云。万落千村藉不得，城池留著护官军。
续小娘歌十首 其九	[金朝] 元好问	饥乌坐守草间人，青布犹存旧领巾。六月南风一万里，若为白骨便成尘。
续小娘歌十首 其七	[金朝] 元好问	竹溪梅坞静无尘，二月江南烟雨春。伤心此日河平路，千里荆榛不见人。
续小娘歌十首 其十	[金朝] 元好问	黄河千里扼兵冲，虞虢分明在眼中。为向淮西诸将道，不须誇说蔡州功。
续小娘歌十首 其四	[金朝] 元好问	青山高处望南州，漫漫江水绕城流。愿得一身随水去，直到海底不回头。
续小娘歌十首 其五	[金朝] 元好问	风沙昨日又今朝，踏碎鸦头路更遥。不似南桥骑马日，生红七尺系郎腰。
续小娘歌十首 其一	[金朝] 元好问	吴儿沿路唱歌行，十十五五和歌声。唱得小娘相见曲，不解离乡去国情。
学东坡移居八首 其二	[金朝] 元好问	故书堆满床，故物贮满箱。浑浑商宝鬲，累累汉铜章。杖饰昭敬恭，严卯诃瘅刚。雷文绕杖节，兽面出佩璜。私印刻王尊，玉斗蛟龙翔。逸少留半纸，鱼网非硬黄。亦有昙首帖，不辨作雁行。雪景睿思物，宣政旧所藏。晋公古渔父，浩歌濯沧浪。因观宫骑图，卧驼识提囊。溪石含馀润，奚墨凝幽香。南荣挂风响，云裾佩铿锵。镜背先秦书，八字环中央。读之三叹息，此日何时光？
学东坡移居八首 其六	[金朝] 元好问	此州多寓士，论年悉肩随。风波同一舟，奚必骨肉为。倪家莲花白，每酿必见贻。季昌妙琴事，足以相娱嬉。郭侯家多书，篇帙得遍窥。赵子笃于学，间以问所疑。王生旧邻舍，穷达心不移。千里访存殁，十口分寒饥。独有仲通甫，天马不可羁。直以论诗文，稍稍窥藩篱。永怀王与李，朔漠行当归。书来闻吉语，报我脱絷维。惭非一狐腋，不直五羖皮。我作野史亭，日与诸君期。相从一笑乐，来事无庸知。
学东坡移居八首 其三	[金朝] 元好问	壬辰困重围，金粟论升勺。明年出青城，瞑目就束缚。毫釐脱鬼手，攘臂留空橐。聊城千里外，狼狈何所托？诸公颇相念，馀粒分凫鹤。得损不相偿，抔土填巨壑。一冬不制衣，缯纩如纸薄。一日仅两食，强半杂藜藿。不羞蓬累行，粗识瓢饮乐。敌贫如敌寇，自信颇亦悫。儿啼饭箩空，坚阵为屡却。沧溟浮一叶，渺不见止泊。五穷果何神？为戏乃尔虐。
学东坡移居八首 其四	[金朝] 元好问	旧隐嵩山阳，笋蕨丰馈饷。新斋淅江曲，山水穷放浪。乾坤两茅舍，气压华屋上。一从陵谷变，归顾无复望。渔樵忆往还，风土梦间旷。恍如悟前身，姓改心不忘。去年住佛屋，尽室寄寻丈。今年僦民居，卧榻碍盆盎。静言寻祸本，正坐一出妄。青山不能隐，俯首入羁鞅。巢倾卵随覆，身在颜亦强。空悲龙髯绝，永负鱼腹葬。置锥良有馀，终身志悲怆。
学东坡移居八首 其五	[金朝] 元好问	国史经丧乱，天幸有所归。但恨后十年，时事无人知。兴废属之天，事岂尽乖违。传闻入雠敌，秖以兴骂讥。老臣与存亡，高贤死兵饥。身死名亦灭，义士为伤悲。哀哀淮西城，万夫甘伏尸。田横巨擘耳，犹为谈者资。我作南冠录，一语不敢私。稗官杂家流，国风贱妇诗。成书有作者，起本良在兹。朝我何所营，暮我何所思。胸中有茹噎，欲得快吐之。湿薪烟满眼，破砚冰生髭。造物留此笔，吾贫复何辞。
雪岸鸣䳺	[金朝] 元好问	离离残雪点荒丛，更著幽禽惨淡中。笑杀画帘双燕子，秋千红索海棠风。
雪谷晓行图	[金朝] 元好问	漫漫长路几时休，风雪无情梦亦愁。羡杀田家老翁媪，瓦盆浊酒火炉头。
雪谷早行图	[金朝] 元好问	画到天机古亦难，遗山诗境更高寒。贞元朝士今谁在？莫厌明窗百过看。
雪行图	[金朝] 元好问	太乙仙舟云锦重，新郎走马杏园红。骑驴亏煞吟诗客，到处相逢是雪中。
烟溪独钓图	[金朝] 元好问	鞍马风沙万里身，眼明惊见楚江春。绿蓑衣底元真子，不解吟诗亦可人。
阎商卿还山中	[金朝] 元好问	阿卿去月从我来，今日西山成独往。野人不是城中物，涧饮岩栖梦馀想。翰林湿薪爆竹声，待诏履穿沾雪行。兰台从事更閒冷，文书如山白发生。孤灯静照寒窗宿，北风夜半歌黄鹄。田家闭门风雪深，梅花开时酒应熟。半世虚名不疗贫，栖迟零落百酸辛。凭君莫向山中说，白石清泉笑杀人。
眼中	[金朝] 元好问	眼中时事亦纷然，拥被寒窗夜不眠。骨肉他乡各异县，衣冠今日是何年？枯槐聚蚁无多地，秋水鸣蛙自一天。何处青山隔尘土，一庵吾欲送华颠。
雁门道中书所见	[金朝] 元好问	金城留旬浃，兀兀醉歌舞。出门览民风，惨惨愁肺腑。去年夏秋旱，七月黍穟吐。一昔营幕来，天明但平土。调度急星火，逋负迫捶楚。网罗方高悬，乐国果何所。食禾有百螣，择肉非一虎。呼天天不闻，感讽复何补。单衣者谁子？贩籴就南府。倾身营一饱，岂乐远服贾。盘盘雁门道，云涧深以阻。半岭逢驱车，人牛一何苦！
羊肠坂	[金朝] 元好问	浩荡云山直北看，凌兢羸马不胜鞍。老来行路先愁远，贫里辞家更觉难。衣上风沙叹憔悴，梦中灯火忆团圞。凭谁为报东州信？今在羊肠百八盘。
阳兴砦	[金朝] 元好问	乱石通樵径，重冈拥戍城。山川带淳朴，鸡犬见升平。雨烂沙仍软，秋偏气自清。年年避营马，几向此中行。
阳翟道中	[金朝] 元好问	长路伶俜里，羁怀苍莽中。千山分晚照，万籁入秋风。频见参旗缩，虚传朔幕空。故园归未得，细问北来鸿。
杨秘监马图	[金朝] 元好问	天闲谁省识真龙，金粟堆前草色空。忽见画图疑是梦，东华驰道麝香骢。
药山道中	[金朝] 元好问	西风砧杵日相催，著破征衣整未回。白雁已衔霜信过，青林閒送雨声来。
野谷道中怀昭禅师	[金朝] 元好问	行行汾沁欲分疆，渐喜人声挟两乡。野谷青山空自绕，金城白塔已相望。汤翻豆饼银丝滑，油点茶心雪蕊香。说向阿师应被笑，人生生处果难忘。
野菊，座主閒閒公命作 其一	[金朝] 元好问	柴桑人去已千年，细菊班班也自圆。共爱鲜明照秋色，争教狼藉卧疏烟。荒畦断垄新霜后，瘦蝶寒螀晚景前。只恐春丛笑迟暮，题诗端为发幽妍。
叶县雨中	[金朝] 元好问	春旱连延入麦秋，今朝一雨散千忧。龙公有力回枯槁，客子何心叹滞留。多稼即看连楚泽，归云应亦到崧丘。兵尘浩荡乾坤满，未厌明河拂地流。
夜宿山中	[金朝] 元好问	月华人影共徘徊，未算归程梦已回。涧水悲鸣易愁绝，长松休送雨声来。
姨母陇西君讳日作	[金朝] 元好问	宝镜煌煌照九州，埋藏曾及见诸刘。酆城今日无雷焕，紫气谁当辨斗牛。
乙卯二月二十一日归自汴梁二十五日夜久旱而雨偶记内乡一诗追录于此今三十年矣	[金朝] 元好问	桑条沾润麦沟青，轧轧耕车闹晓晴。老眼不随花柳转，一犁春事最关情。
乙未正月九日立春	[金朝] 元好问	十度新正九处家，今年痴坐转堪嗟。一冬残雪不肯尽，连日苦阴殊未涯。重碧总誇燕市酒，小红谁记上林花？残魂零落今无几，乞与春风恼鬓华。
乙酉六月十一日雨	[金朝] 元好问	一旱近两月，河洛东连淮。骄阳佐大火，南风卷黄埃。草树青欲乾，四望令人哀。时时怪事发，雨雹如李梅。我梦天河翻，崩腾走云雷。今日复何日？駃雨东南来。元气淋漓中，焦卷意已回。良苗与新颖，郁郁无边涯。书生如老农，苦乐与之偕。闾阎闻吉语，一笑心颜开。酉年酒如浆，乾溢安能灾。惟当作高廪，多具尊与罍。家人笑问我，君用安在哉！
饮酒五首	[金朝] 元好问	西郊一亩宅，闭门秋草深。床头有新酿，意惬成孤斟。举杯谢明月，蓬荜肯相临。愿将万古色，照我万古心。
饮酒五首 其二	[金朝] 元好问	去古日已远，百伪无一真。独馀醉乡地，中有羲皇淳。圣教难为功，乃见酒力神。谁能酿沧海，尽醉区中民。
饮酒五首 其三	[金朝] 元好问	利端始萌芽，忽复成祸根。名虚买实祸，将相安足论。驱驴上邯郸，逐兔出东门。离官寸亦乐，里社有拙言。
饮酒五首 其四	[金朝] 元好问	万事有定分，圣智不能移。而于定分中，亦有不测机。人生桐叶露，见日忽已晞。唯当饮美酒，傥来非所期。
饮酒五首 其五	[金朝] 元好问	此饮又复醉，此醉更酣适。徘徊云间月，相对澹以默。三更风露下，巾袖警微湿。浩歌天壤间，今夕知何夕？
颍亭留别	[金朝] 元好问	故人重分携，临流驻归驾。乾坤展清眺，万景若相借。北风三日雪，太素秉元化。九山郁峥嵘，了不受陵跨。寒波淡淡起，白鸟悠悠下。怀归人自急，物态本闲暇。壶觞负吟啸，尘土足悲咤。回首亭中人，平林淡如画。
游黄华山	[金朝] 元好问	黄华水帘天下绝，我初闻之雪溪翁。丹霞翠壁高欢宫，银河下濯青芙蓉。昨朝一游亦偶尔，更觉摹写难为功。是时气节已三月，山木赤立无春容。湍声汹汹转绝壑，雪气凛凛随阴风。悬流千丈忽当眼，芥蒂一洗平生胸。雷公怒击散飞雹，日脚倒射垂长虹。骊珠百斛供一泻，海藏翻倒愁龙公。轻明圆转不相碍，变见融结谁为雄？归来心魄为动荡，晓梦月落春山空。手中仙人九节杖，每恨胜景不得穷。携壶重来岩下宿，道人已约山樱红。
游天坛杂诗	[金朝] 元好问	道民初不忘天台，姓氏分明见密崖。为问松台千载鹤，白云何处不归来？
游天坛杂诗五首 其三	[金朝] 元好问	溪童相对采椿芽，指似阳坡说种瓜。想得近山营马少，青林深处有人家。
游天坛杂诗五首 其一	[金朝] 元好问	芳树阴阴鸟语哗，绿云晴雪映红霞。青山可是堪人恨，藏著中岩十里花。
右司正之家渭川千亩图	[金朝] 元好问	官街尘土雾中天，入眼荒寒一洒然。大似终南山下看，北风和雪卷苍烟。
与西僧伦伯达	[金朝] 元好问	行云孤鹤万缘轻，遥见乡关眼便明。不似遗山元老子，尘埃风雨过平生。
与张杜饮	[金朝] 元好问	故人寥落晓天星，异县相逢觉眼明。世事且休论向日，酒尊聊喜似承平。山公倒载群儿笑，焦遂高谈四座惊。轰醉春风一千日，愁城从此不能兵。
雨后丹凤门登眺	[金朝] 元好问	绛阙遥天霁景开，金明高树晚风回。长虹下饮海欲竭，老雁叫云秋更哀。劫火有时归变灭，神嵩何计得飞来。穷途自觉无多泪，莫傍残阳望吹台。
玉楼春	[金朝] 元好问	吹台萧瑟行云暮。一带雨声连禁树。正当潘岳感秋时，又到杜陵怀古处。百年同是红尘路。行近醉乡差有趣。坐中谁是独醒人，我醉欲眠卿可去。
玉楼春	[金朝] 元好问	惜花长被花枝恼，一夜落红纷不扫。绿云为幄绣为裀，不惜春衫还藉草。尊前莫恨春归早，来岁花开应更好。丁宁双燕促春还，向道惜花人未老。
玉楼春	[金朝] 元好问	人间鬓发随秋换。天上月明秋又半。月边仍有女乘鸾，万古与谁期汗漫。天翁苦被闲人管。月好却嫌秋夜短。如何能得夜年长，月也长如今夜满。
玉楼春	[金朝] 元好问	楚娘最瘦腰围小，会看新声歌水调。已看天上驻行云，更向花间留晚照。倾城不博嫣然笑，剩破千金犹恨少。少年恰是惜春时，第一莫教容易了。
玉楼春·惊沙猎猎风成阵	[金朝] 元好问	惊沙猎猎风成阵，白雁一声霜有信。琵琶肠断塞门秋，却望紫台知远近。深宫桃李无人问，旧爱玉颜今自恨。明妃留在两眉愁，万古春山颦不尽。
郁郁	[金朝] 元好问	郁郁羁怀不易开，更堪寥落动凄哀。华胥梦破青山在，梁甫吟成白发催。秋意渐随林影薄，晓寒都逐雁声来。并州旧日风声恶，怅望乡书早晚回。
元鲁县琴台	[金朝] 元好问	荒城草木合，破屋风雨侵。千年一琴台，眷焉涕盈襟。遗爱食县社，公宁不堪任。此台即甘棠，忍使无馀阴。旁舍高以华，大豪日捐金。苍云玄武暮，鬼物凭阴岑。尚德抑玄虚，坠典谁当寻？我兴荐寒泉，百拜公来临。公来不能知，落日下饥禽。怀哉空山里，鹤飞猿与吟。当年于蔿歌，补衮一何深。承平示得意，独能正哇淫。君相此一时，又复悟良箴。谀臣坐废黜，盍亦起幽沈。蒲轮竟颓毂，香草空深林。寂寞授书室，孤甥举遗衾。生平谅已然，薄俗矧来今。千山为公台，万籁为公琴。夔旷不并世，月露为知音。人间蹄涔耳，已矣非公心。
元夕	[金朝] 元好问	花影灯光一万重，青衫骢马踏东风。彰阳旧事无人记，二十三年似梦中！
岳山道中	[金朝] 元好问	野禾成穗石田黄，山木无风雨气凉。流水平冈尽堪画，数家村落更斜阳。
云峡	[金朝] 元好问	石盆清冷贮秋水，水面苍烟飞不起。一堆寒碧几研间，宝气峥嵘插箕尾。山中雪浪空影像，长安鹦鹉犹纨绮。枉著奇章甲乙中，槁项才堪把耕来。不知天壤此尤物，鬼刻神劖通有几。薰蒸似欲出泉脉，莹滑定应凝石髓。剥裂雯华渍月秋，辛苦诗仙费摹拟。车箱箭筈连西东，仇池百穴总玲珑。飞堕不嫌灵鹫小，奇探已觉太湖空。故都乔木今如此，梦想熙春百花里。膏血纲船枯九州，亡国愁颜为谁洗？主人天质粹以温，天然与山作知闻。退食从容北窗卧，今古起灭真浮云。
云岩	[金朝] 元好问	壶中九华玉孱颜，紫烟著水往复还。小窗虚明淡相对，不数汉宫铜博山。会稽禹穴深无底，宝石偷来定山鬼。一堆寒碧殊不凡，满谷春云更堪喜。阿欣秀发见眉宇，小杜才情沦骨髓。摩挲不作几上看，缭白纡青便千里。浑沌日凿馀空嵌，漏天蒸湿饶风岚。世外元无种香国，海南真有补陁岩。观州爱玩频湔祓，民部平生几熏沐。藏舟夜壑未厌深，竟作新轩坐中物。一天星斗入金尊，翠射娉婷自有人。只欠宣和郑先觉，为君留写五湖真。
杂著二首 其二	[金朝] 元好问	燕语莺啼百啭新，长廊寂寂不逢人。东君去作谁家客？花柳无情各自春。
杂著三首 其二	[金朝] 元好问	天上河源地上流，黄金浮世等閒休。埋愁不著重泉底，尽向人间种白头。
杂著三首 其三	[金朝] 元好问	半纸虚名百战身，转头高冢卧麒麟。山间曾见渔樵说，辛苦凌烟阁上人。
杂著三首 其一	[金朝] 元好问	青盖朝来帝座新，岂知卫瓘是忠臣。洛阳荆棘千年后，愁绝铜驼陌上人。
再到新卫	[金朝] 元好问	蝗旱相仍岁已荒，伶俜十口值还乡。空令姓字喧时辈，不救饥寒趋路傍。行帐马嘶尘澒洞，空村人去雨淋浪。河平千里筋骸尽，更欲驱车上太行。
赠别孙德谦	[金朝] 元好问	津桥垂杨雪花白，挽断春衫苦留客。西河一雨春意浓，绝似铜驼洛阳陌。河亭轰醉卧春风，到手金杯不放空。鹊山一带伤心碧，羡杀孙郎马首东。
赠答刘御史云卿	[金朝] 元好问	学道有通蔽，今人乃其尤。温柔与敦厚，扫灭不复留。高蹇当父师，排击剧寇雠。真是未可必，自私有足羞。古人相异同，宁复操戈矛。春风入万物，枯蘖将和柔。克己未有加，归仁亦何由。先儒骨已腐，百骂不汝酬。胡为文字间，刮垢搜瘢疣。吾道非申韩，哀哉涉其流。大儒不知道，此论信以不。我观唐以还，斯文有伊周。开云揭日月，不独程张俦。圣途同一归，论功果谁优？户牖徒自辟，胶漆本易投。九原如可作，吾欲起韩欧。
赠答杨焕然	[金朝] 元好问	诗亡又已久，雅道不复陈。人人握和璧，燕石谁当分？关中杨夫子，高诲世所闻。十年玄尚白，藜藿甘长贫。有来河水篇，四海付斯文。斯文有定在，桓生知子云。古来知己难，万里犹比邻。千人国中和，要非心所亲。东楚西南秦，望君劳我神。相逢不得语，别去徒殷勤。白云不可赠，相思秋复春。
赠玉峰魏文邦彦	[金朝] 元好问	梦想南山掩霭间，眼明惊见玉峰寒。风波旧忆横身过，世事今归袖手看。贩妇庸儿识名姓，故乡遗族见衣冠。临流卜筑平生事，会就辽东管幼安。
赠张主簿伟	[金朝] 元好问	江岸坟荒草棘秋，朱阳南下重君忧。弓刀近塞人烟少，林壑经霜虎迹稠。究竟畏途知有渐，激昂高义报无由。从今弟侄通家了，莫向瓜田认故侯。
张村杏花	[金朝] 元好问	昨日樱桃绛蜡痕，今朝红袖已迎门。只应芳树知人意，留著残妆伴酒尊。浓李尚须羞粉艳，寒梅空自怨黄昏。诗家元白无今古，从此张村即赵村。
长安少年行	[金朝] 元好问	黄衫少年如玉笔，生长侯门人不识。道逢豪客问姓名，袖把金鞭侧身揖。卧驼行橐锦帕蒙，石榴压浆银作筒。八月苍鹰一片雪，五花骄马四蹄风。日暮新丰原上猎，三更歌舞灞桥东。
长寿山居元夕	[金朝] 元好问	微茫灯火共荒村，黄叶漫山雪拥门。三十九年何限事，只留孤影伴黄昏。
长寿新居	[金朝] 元好问	地古村墟迥，川回县郭斜。蒲池馀老节，菊水引新芽。卜筑欣成趣，归耕觉有涯。迎门顾儿女，今日是山家。
贞燕	[金朝] 元好问	杏梁双宿复双飞，海国争教只影归。想得秋风逼凉冷，谢家儿女亦依依。
镇州与文举百一饮	[金朝] 元好问	翁仲遗墟草棘秋，苍龙双阙记神州。只知终老归唐土，忽漫相逢是楚囚。日月尽随天北转，古今谁见海西流？眼中二老风流在，一醉从教万事休。
征人怨	[金朝] 元好问	瀚海风烟扫易空，玉关归路几时东。塞垣可是秋寒早，一夜清霜入镜中。
征西壮士谣	[金朝] 元好问	三十未有二十强，手内蛇矛丈八长。总为官家金印大，不怕百死向沙场。捉却贺兰山下贼，金鞍绣帽好还乡。
智仲可月下弹琴图	[金朝] 元好问	暮春舞雩鼓瑟希，琴语解吐胸中奇。谁言手挥七弦易，大笑虎头真绝痴。北风萧萧路何永，流波汤汤君自知。三尺丝桐尽堪老，儿童休讶鹤书迟。
渚莲怨	[金朝] 元好问	阿溪何许来，素面涴风雨。寂寞烟中魂，依依欲谁语。
紫牡丹	[金朝] 元好问	梦里华胥失玉京，小阑春事自升平。只缘造物偏留意，须信凡花浪得名。蜀锦浪淘添色重，御炉风细觉香清。金刀一剪肠堪断，绿鬓刘郎半白生。
紫牡丹 其二	[金朝] 元好问	天上真妃玉镜台，醉中遗下紫霞杯。已从香国偏薰染，更怕花神巧剪裁。微度麝熏时约略，惊移鸾影却低回。洗妆正要春风句，寄谢诗人莫浪来。
紫牡丹 其一	[金朝] 元好问	金粉轻黏蝶翅匀，丹砂浓抹鹤翎新。尽饶姚魏知名早，未放徐黄下笔亲。映日定应珠有泪，凌波长恐袜生尘。如何借得司花手，偏与人间作好春。
自邓州幕府暂归秋林	[金朝] 元好问	升斗微官不疗饥，中林春雨蕨芽肥。归来应被青山笑，可惜缁尘染素衣。
自题中州集后五首 其二	[金朝] 元好问	陶谢风流到百家，半山老眼净无花。北人不拾江西唾，未要曾郎借齿牙。
自题中州集后五首 其三	[金朝] 元好问	万古骚人呕肺肝，乾坤清气得来难。诗家亦有长沙帖，莫作宣和阁本看。
自题中州集后五首 其四	[金朝] 元好问	文章得失寸心知，千古朱弦属子期。爱杀溪南辛老子，相从何止十年迟。
自题中州集后五首 其五	[金朝] 元好问	平世何曾有稗官，乱来史笔亦烧残。百年遗稿天留在，抱向空山掩泪看。
自题中州集后五首 其一	[金朝] 元好问	邺下曹刘气尽豪，江东诸谢韵尤高。若从华实评诗品，未便吴侬得锦袍。
自赵庄归冠氏	[金朝] 元好问	杏园红过雪披离，杨柳无风绿线齐。寒食人家在原野，乳鸦墙外尽情啼。
醉猫图 其二	[金朝] 元好问	饮罢鸡苏乐有馀，花阴真是小华胥。但教杀鼠如山了，四脚撩天却任渠。
醉猫图 其一	[金朝] 元好问	窟边痴坐费工夫，侧辊横眠却自如。料得仙师曾细看，牡丹花下日斜初。
陪翟三游平州东城	[金朝] 元吉	老境逢春色，平州聚德星。不堪歌敕勒，并欲案丁零。雪泥残年白，山呈太古青。殊方更分手，莫角若为听。
早发博州	[金朝] 元吉	落落空城在，萧萧独客归。古今殊未了，心迹每相违。魏国山河美，唐家节度非。偷生惭宿鸟，霜月上征衣。
自葫芦河至居庸关	[金朝] 元吉	男儿不成名，命也负羁绁。投袂出门去，浩荡破边色。飞沙白荡胸，落叶黄没膝。微阳割层暝，山骨紧格格。抉眼已峥嵘，置身何突兀。健雕势欲落，老马智亦屈。气岸勇枝梧，脉络大包括。物候秋冬交，土风夷夏隔。怀归畏简书，欲往投鬼蜮。无言答酸楚，有血洒寥阒。古来丧乱中，天地坐局蹐。形骸尽则已，烈士裹马革。
红梅	[金朝] 元日能	天上琼儿白玉肌，吴妆略约更相宜。认桃辨杏由君眼，自有溪风山月知。
谢人惠二小漆冠	[金朝] 岳行甫	规制新翻出杜郎，最宜闺子夜烧香。不争宝髻峨宫样，自与霓裳配道装。细拢翠鬟云易满，浅衔牙栉月难藏。水衡双寄非无意，要买杨枝恼孟光。
得王子正书	[金朝] 张本	晨鹊何处来，飞鸣向前除。故人在天涯，遗我尺素书。为言长相思，梦寐同所居。所居亦靡他，上论揖让初。觉来独怆然，淡月留太虚。蹇予临末路，世味皆泊如。一学未敢辍，尚念客气锄。切磋与琢磨，政恐朋友疏。自从吾子东，门乏长者车。发挥天人奥，大辩孰起予。丹阳何高明，吾子昔所庐。南轩拂翠筠，北潭照红蕖。蝗害非不虐，子食岂无馀。滦江固自佳，何堪曳长裾。春风旦夕至，归哉莫踟蹰。
寄弟	[金朝] 张本	离离丘垄田，郁郁霜露思。相隔二十年，旦暮一何悲。中途涉万里，天幸复来归。燕安此怀居，愧彼神与祗。叔兮孝且友，见义能不疑。上念先茔孤，亦闵乃兄痴。护丧营大葬，勤苦我所知。昨朝尺书来，殷勤咸及兹。灯下展转读，涕泪沾裳衣。父祔失临穴，子焉庸我为。我非羽毛寄，饱食冥然飞。田居有素怀，行当事畬菑。与子奉遗祀，没身以为期。
九日月中对菊同禧伯郎中赋六首 其二	[金朝] 张本	九日馀香伴月明，一觞亦足畅幽情。青楼夜半琵琶语，不说人间有此清。
九日月中对菊同禧伯郎中赋六首 其三	[金朝] 张本	子山牢落去江南，赋主悲哀尚一堪。只恐秋天闻亦苦，并催红雨下霜岩。
九日月中对菊同禧伯郎中赋六首 其四	[金朝] 张本	病䰟招得未浑全，瞑倚秋屏岂是禅。一梦忽成霜蝶去，草深三径若为眠。
九日月中对菊同禧伯郎中赋六首 其一	[金朝] 张本	花上清光花下阴，素娥惜此万黄金。一杯寒露三更后，谁信幽人更苦心。
梁都运斗南新居落成	[金朝] 张本	购材燕市中，作室何翘翘。老手为拮据，百日不敢骄。室成仅容膝，勃溪益无聊。云胡写予怀，惟是风雨宵。先生名大夫，黼衣华四朝。枫堂接桂室，燕处俱逍遥。新筑诚琐兮，贫饮称一瓢。居之不自陋，无乃壮志消。孰知君子心，一念恒万朝。滔滔宁我盈，凛凛不我凋。处乐及处约，所以长嚣嚣。里社来落成，贱子亦见招。槃餐无兼味，至乐等闻韶。我独何人斯，永惟德音昭。日居及月诸，维此心摇摇。
中秋雨夕呈君美	[金朝] 张本	怪得秋云不肯晴，天公为惜此杯倾。无边清景关人意，多事西风送雨声。桂树婆娑辜胜赏，桐枝点滴厌残更。殷勤朝镜休重揽，白发星星又几茎。
辊马图	[金朝] 张澄	飞堑乘城力亦优，不应伏枥便垂头。而今世上无良乐，兀兀黄尘辊得休。
和林秋日感怀寄张丈御史二首 其二	[金朝] 张澄	别家六见月牙新，万里风霜老病身。块坐毡庐心悄悄，远怀茅屋梦频频。瓜田无取终成谤，市虎相传久是真。乡国归程应岁暮，火炉煨栗话情亲。
和林秋日感怀寄张丈御史二首 其一	[金朝] 张澄	塞草枯黄秋未残，北风裘褐日生寒。田园政忆遂初赋，冰雪莫吟行路难。囊颖露锥徒自苦，蒯缑有剑秪空弹。南窗明暖无尘到，惭愧高人老鹖冠。
积雨	[金朝] 张澄	积雨生顽痹，新晴意自怡。幽花依小径，野蔓媚疏篱。发少从梳懒，年衰与杖宜。腐儒惭用拙，粝食复何辞。
同新进士吕子成辈宴集状元楼	[金朝] 张大节	鹦鹉新班宴杏园，不妨老鹤也乘轩。龙津桥上黄金榜，三见门生是状元。
叔能见过	[金朝] 张德直	度岭千峰阔，沿溪一径微。山寒花发晚，村迥客来稀。强饮酬佳节，悲歌送夕晖。平生爱欢聚，衰病与心违。
二月	[金朝] 张公药	二月芳事何等好，南陌东城饶物华。春风无意管杨柳，晴日有心烘杏花。故山随分可娱老，宦游到处聊为家。梦归草堂捲疏箔，几点白鸥眠浅沙。
往鄜州	[金朝] 张公药	出门旋复入崎岖，行路真将蜀道如。埽冻村童烧积叶，趁春田妇鬻新蔬。雪花被岸中流黑，云气涵山众壑虚。老子频年厌羊酪，故溪新绿正肥鱼。
许下三庚剧暑甚于他州怀思故乡峄山山水真清凉境界也感而作诗	[金朝] 张公药	鲁东百里近，福地曰凫绎。千峰开玲珑，绝涧泻湍激。岱宗古独尊，象纬了不隔。此山许攀联，朝著有班秩。虚岩互霞蔚，秀石森玉立。泉声动环佩，林乐尽竽瑟。树老润饶菌，果熟香陨实。漱风松落花，泓雪崖溜蜜。木皲虎磨痒，沙迥鸟伸翮。竹叶若来往，桃源当甲乙。曾经晋人隐，喜脱尘䋄密。事往不记年，人说犹前日。我来官许下，触暑病逾剧。慢肤便枕簟，白汗沾巾帻。屡辍五夜眠，辄废中盘食。炎官令方虐，著意不怜客。语此作惆怅，可以知得失。遥知旧经行，云起水边石。平生二三子，相对坐横策。今世葛天民，何容挽之出。
石淙	[金朝] 张彀	颍水洗馀高士耳，是非犹恐污人牛。区区武媚何为者，水上磨崖纪宴游。
奉使高丽过平州馆	[金朝] 张翰	昨日龙泉已自奇，一峰寒翠压檐低。兼并未似平州馆，屋上层峦屋下溪。
金郊驿	[金朝] 张翰	山馆萧然尔许清，二更枕簟觉秋生。西窗大好吟诗处，听了松声又雨声。
万宁宫朝回	[金朝] 张翰	宿雨初收变晓凉，宫槐恰得几花黄。鹊传喜语留鞘尾，泉打空山辊鞠场。已觉云林非俗境，更从衣袖得天香。太平朝野欢娱在，不到莲塘有底忙。
再过回公寺	[金朝] 张翰	山州风土极边头，二十年中复此游。青鬓已随人事改，碧溪犹绕寺门流。轻寒剪剪侵驼褐，小雪霏霏入蜃楼。为问劳生几时了，不成长抱异乡愁。
赠石德固	[金朝] 张翰	西湖之月清无尘，橘中之乐犹避秦。向来所见止此耳，渠亦岂是真知津。如君眼孔乃许大，万事付之尘甑堕。儿能诗书又肯播，著脚世间看踏破。青巾玉带桃李花，日斜空望紫云车。布衣谁识隐君子，一马㿉然何处家。
酬郭光秀才	[金朝] 张行简	畴昔君来事已睽，岂知今我又羁栖。波臣傥不辞升斗，鹄卵终当遇鲁鸡。
六月二十九日北宫朝回	[金朝] 张行简	疏柳衰荷又一时，清波飞叶梦灵芝。年年踏尽溪边路，不觉吴霜点鬓丝。
题子端雪溪小隐图	[金朝] 张行简	出处皆天岂自由，仙标终合冠鳌头。不妨貌取黄华景，时向铃斋作卧游。
右丞文献公所画张果像	[金朝] 张行中	古来人物画为难，惊见仙公树石间。莫把丹青名右相，太平勋业在人寰。
海边亭为浩然赋	[金朝] 张斛	夙有沧州趣，云扃梦几回。临深疑地尽，望远觉天开。月涌冰轮出，涛翻雪阵来。无机同海客，鸥鸟莫相猜。
将渡江	[金朝] 张斛	无数飞花委路尘，不堪重醉楚城春。明朝回首江南岸，烟雨昏昏不见人。
南京遇马丈朝美	[金朝] 张斛	浮云久与故山违，茅栋如存尚可依。行路相逢初似梦，旧游重到复疑非。沧江万里悲南渡，白发几人能北归。二十年前河上月，尊前还共惜清晖。
送侯道士	[金朝] 张瓛	十年走南北，黄尘污人衣。翩翩夜啼乌，一枝无可依。问君何所如，凫舄东南飞。恨我不得往，失脚阱与机。从君知不能，一笑人间非。何水无蒲鱼，何山无蕨薇。终当拂衣去，往叩云山扉。
初夏	[金朝] 张楫	小园绿笋间朱樱，点缀年华似有情。露浥葛巾晨气润，风随竹簟晚凉生。閒窥黠鼠潜身处，静厌飞蚊绕鬓声。安得冷泉幽石畔，解衣盘礴树阴清。
客中	[金朝] 张楫	绛唇花不语，青眼柳初眠。尘去寻芳马，香来载酒船。归期仍雁后，野兴已鸥边。惆怅无家客，春风又一年。
莲实	[金朝] 张楫	水妃擎出绀珠囊，玉笋彫槃喜乍尝。肤白已搀新藕嫩，心青犹带小荷香。斗馀翠鸟零珍羽，飞尽黄蜂露蜜房。口腹累人良可笑，此身便欲老江乡。
秋兴	[金朝] 张楫	飘零千里道，牢落半生愁。残月如新月，今秋似去秋。露浓花气重，风细竹声幽。何日清溪上，烟蓑一钓舟。
韩信庙	[金朝] 张建	一檄风驰万垒降，当时意趣已难量。既能归汉识真主，何必下齐求假王。将幄深严岩树碧，门旌摇曳岭云黄。我诗责备春秋法，胜把君侯美处扬。
俊师定庵	[金朝] 张建	渟泓石上泉，照我良是我。轻风一荡激，真态互掀簸。乃知求慧性，非戒定未可。道人此名庵，千劫付一坐。海月自澄明，天花任飞妥。吾生剧萍梗，万里信漂堕。湛然摩尼珠，坐受昏尘裹。何时陪远公，同社事香火。
梨花	[金朝] 张建	蠹树枝高茁朵稠，嫩苞开破雪搓毬。碎粘粉紫须齐吐，润卷丹黄叶半抽。月影晓窗留好梦，雨声深院锁清愁。琼胞已实香犹在，散入长安卖酒楼。
拟古十首 其八	[金朝] 张建	菶菶峄山桐，一树十二枝。枝分十二律，所指各不移。胡为师襄子，独谓东南奇。一律不可阙，一枝不可遗。谁能以此意，说似典乐夔。
拟古十首 其二	[金朝] 张建	客从岳顶来，贻我松粉黄。为言服之久，身轻欲飞翔。我尝淡无味，我嗅寂无香。还君三太息，世好方膏粱。
拟古十首 其九	[金朝] 张建	美人何荧荧，颜若苕之英。绝世而独立，一顾倾人城。三星正当户，俟我亦在庭。之子无良媒，不敢犯露行。
拟古十首 其六	[金朝] 张建	庭前兰蕙窠，三年种不成。门外旱蒺藜，一旦还自生。第恐伤我足，锄去根与萌。如何一雨后，走蔓复纵横。
拟古十首 其七	[金朝] 张建	有客曳长裾，袖刺谒高闳。低头拜阍者，始得通姓名。主人果厚眷，开宴海陆并。顾必承彼颜，语必顺彼情。不如茅檐下，饱我藜藿羹。
拟古十首 其三	[金朝] 张建	枯桑依颓垣，摧折生理微。剥我枝间叶，备君身上衣。叶尽谁复顾，栖鸟来亦稀。君看牡丹丛，日日笙歌围。
拟古十首 其十	[金朝] 张建	丘中有一士，颜貌清且癯。缊袍仅蔽体，蔬饭不满盂。时出蓬荜门，鼓腹歌黄虞。不知何所得，矫首望八区。
拟古十首 其四	[金朝] 张建	青青河滨柳，柯叶柔且妍。一从智巧萌，戕贼为柸棬。器成岂不佳，天质失自然。争如河堤上，濯濯披春烟。
拟古十首 其五	[金朝] 张建	石泉何清泠，中有九节蒲。蒲性本孤洁，不受滓秽污。一移入城市，生意寄泥淤。翠叶日焦卷，不霜而自枯。寄言守静者，勿涉奔竞途。
拟古十首 其一	[金朝] 张建	飞云何冉冉，高与日月齐。中有两仙人，盛服持玉圭。我欲从之游，天险不可跻。邈焉望不及，短日西山西。
山村风雨图	[金朝] 张建	雨昏山店望未见，风紧伞檐张不开。莫讶披图便成句，为曾行到此中来。
山中	[金朝] 张建	林樱堕红珠，打着琴上弦。山人时一笑，爱此声琅然。
送贺彦淳还南邠	[金朝] 张建	玉峰明灭暮云边，默计归程约半千。襁负尚怜灵照幼，家贫赖有孟光贤。临岐泪眼三年别，夹路风槐六月天。伫立望君西去远，夕阳村落起孤烟。
送王主簿还乡	[金朝] 张建	笑君习气只书生，薄有归装亦自清。瘦仆担诗双笼重，羸牛引轭一车轻。长亭已过那知远，别酒犹多未忍倾。记取明年断肠处，玉梨花底月三更。
送张子玉	[金朝] 张建	渭水玻璃碧，秦山剑戟明。秋光如我瘦，行色与君清。蝉嘒西风柳，鸦翻落日城。归舟幸无物，且莫苦贪程。
杂诗二首 其二	[金朝] 张建	踏雪寻梅花，雪梅同一色。不是暗香来，梅花寻不得。
杂诗二首 其一	[金朝] 张建	瓦瓶担山泉，石鼎煮岩菊。燎以松桂枝，清芬满茅屋。
读天宝遗事	[金朝] 张介	不但昨非今亦非，上皇骑马泪沾衣。曲江死后无忠谏，却忆词人秋雁飞。
秋夜	[金朝] 张琚	人与年华老，愁兼节物双。高风梧堕砌，久雨竹侵窗。客簟悲秋卧，僧钟数夜撞。更堪衰鬓影，萧䬃照寒釭。
移河中	[金朝] 张琚	耕战连年废，吾知有此行。条山犹在眼，渭水若为情。饱肉豺狼喜，倾巢燕雀惊。西楼今夜月，愁绝是空城。
春溪一首	[金朝] 张汝霖	黯黯春愁底处消，小桃无语半含娇。东风不管前溪水，暖绿溶溶拍画桥。
即事	[金朝] 张庭玉	乌鸢绕树山梨熟，蝴蝶穿花木槿开。赤脚城中借米去，苍头原上负薪来。
戊戌二月中旬登稷山清榭	[金朝] 张万公	问囚推案朝还暮，危坐不知春浅深。今日檐间看风色，一株红杏暗惊心。
游栖岩寺	[金朝] 张瓒	林表招人白塔明，竹间兰芷石泉清。惠崇水墨西轩景，烟带平芜水带城。
戏题石鹿蜂猴画卷	[金朝] 张仲宣	横槊将军马足尘，判花学士笔头春。功名果属丹青手，造物如何戏得人。
下第	[金朝] 张仲宣	主司头恼旧冬烘，更著书郎骨相穷。晓赋得官何足道，直须遮马困吴融。
九日	[金朝] 张著	雨沐天容霁欲流，好山誇翠出墙头。黄花憔悴东篱晚，一段陶家冷淡秋。
雨后	[金朝] 张著	西风无意嫪纤云，埽尽千峰雨脚痕。一片秋光清似水，家家空翠满柴门。
寿张和滑益之	[金朝] 张子羽	理发秋庭趁夕阳，静中谁可共传觞。云横故国三年别，水绕孤村六月凉。病眼只贪书味永，渴心频梦橘奴香。鱼山早有终焉计，少日应容解印章。
宿宝应	[金朝] 张子羽	重岩烟霭合，宝閤春风暮。山深月影迟，坐久识归路。伊昔府中彦，征骖同夜驻。徂年能几时，变灭等轻雾。禅房伴茗饮，岂待酒中趣。卧来清不寐，瘦鹤惊宿露。黎明觅旧题，松间宛如故。
游龙门访潜溪僧舍	[金朝] 张子羽	入谷访精舍，钟声先远闻。阳光时翳竹，泉脉俄当门。山僧禁足久，瞑目诵微言。要知鹿台寺，但指山头云。策杖御栝西，幽兰秀荆榛。风烟浩难及，薄暮花纷纷。
哀李平父	[金朝] 赵秉文	妙画清诗绝点尘，丹青才了已无身。钓台即是西州路，长使羊昙泪满巾。
跋黄华墨竹二首 其二	[金朝] 赵秉文	淡墨闲临谢女真，萧然林下自风神。世间亦有丹青手，只解寻常写市人。
跋武元直渔樵闲话图	[金朝] 赵秉文	两翁久忘世，木石以为徒。偶然相值遇，风月应指呼。废兴非吾事，胡为此区区。但觉腹中事，似落纸上图。一以我为渔，神游渺江湖。一以我为樵，梦为山泽臞。形骸随所寓，何者为真吾。尚忘彼与此，况复朝市娱。西风下落日，渡口炊烟孤。无问亦无答，长笑归来乎。
白雁	[金朝] 赵秉文	波静影逾白，霜清鸣更哀。乾坤双鬓老，风雪一声来。林迥隐犹见，天长去复回。物情嫌太洁，莫使羽毛摧。
百塔	[金朝] 赵秉文	松林横截东南野，兰若斜连子午庄。平楚风烟开鄠杜，断碑岁月自隋唐。楼头山入诗人座，砌下泉分衲子房。更欲秦川穷胜槩，却从高塔望云阳。
百五日独游西园	[金朝] 赵秉文	西园启钥起芳尘，满眼风光不属春。楼阁人非空似旧，蹊山岁久却成真。断桥没板横斜艇，古木欹垣碍去轮。老去搜诗厌彫斲，晚风吹水白鳞鳞。
柏人光武庙	[金朝] 赵秉文	真人开有汉，帝业肇无蒌。洒落君臣契，艰危庙社图。山川扶鄗邑，日月拱东都。社稷千秋里，风云四达衢。北风吹雨雪，西日照桑榆。旧物馀翁仲，荒祠老祝巫。功臣遗像在，时有鼠衔须。
北垞	[金朝] 赵秉文	驱马北垞上，山光淡复深。夕岚无远近，返照有晴阴。泉落莓苔石，风吹松栎林。悠然成独酌，啼鸟是知音。
北都小雪	[金朝] 赵秉文	边城小雪试年华，烟冷貔貅十万家。探使不来人半醉，将军毡帐卓平沙。
北都雪望	[金朝] 赵秉文	千山雪尽出樵车，一径云迂去似蛇。小屋平头墟落里，吹烟起处是人家。
北苑寓直	[金朝] 赵秉文	柳外宫墙粉一围，飞尘障面捲斜晖。潇潇几点莲塘雨，曾上诗人下直衣。
别春	[金朝] 赵秉文	年年春去归何处，今日须为别一番。把酒问花花不语，夜来风雨泪珊珊。
伯胜九日诗萧然有陶风趣因次韵	[金朝] 赵秉文	九日独何日，高怀无与娱。仰视天宇清，倏见飞鸿孤。哀呜呼其群，相望渺江湖。岂不念亲友，林閒置尊壶。不醉慎毋归，且莫歌骊驹。今日不为乐，奈此岁将徂。风霜艳黄菊，兴与南山俱。此时如不采，但恐随樵苏。日暮登吹台，苍茫望八区。翻然念乡国，北望一长吁。
伯时画九歌	[金朝] 赵秉文	楚乡桂子落纷纷，江头日暮天无云。烟浓草远望不尽，翩翩吹下云中君。九歌九曲送迎神，还将歌曲事灵均。一声吹入汨罗去，千古秋风愁杀人。
残梅	[金朝] 赵秉文	寒梅不作白头新，相对依依似故人。要伴宾鸿并社燕，未随流水与红尘。空枝拟折犹堪嗅，残蕊重看不厌频。自是东皇催鼎食，无情风雨不关春。
草堂	[金朝] 赵秉文	几家篱落掩柴关，尽在浮岚涌翠间。稻垄明边通白水，竹梢缺处补青山。
蝉	[金朝] 赵秉文	薄薄秋云两翼轻，淤泥脱迹便恢声。可能枵腹凉阴底，受尽人间风露清。
昌平狄梁公庙	[金朝] 赵秉文	力扶沧海将颓日，目送西山不尽云。一邑岂能专惠爱，至今天下不名君。
稠桑谷遇雨	[金朝] 赵秉文	穷秋两渡稠桑谷，马滑还经险路过。骑上下山三十里，天教冲雨看黄河。
初望少室	[金朝] 赵秉文	好山如佳士，洗尽名利尘。对之敛衽敬，可爱不可亲。一水刻我骨，一石融我神。何况三十六，峰峰与天邻。仰看青磝磝，俯瞩白磷磷。因之携画本，试写苍然真。三日宿其下，舐笔不敢皴。归来闭阁卧，枕上山横陈。题诗追所见，何必如古人。
初闻雁	[金朝] 赵秉文	嘱尔南来新雁群，封书好寄未归人。天涯憔悴多风雪，回首中原又一春。
除夜二首 其二	[金朝] 赵秉文	龙钟三十九年春，讳说新年似讳贫。醉白名堂甘后进，小坡著号似前身。自怜耐辱称居士，人笑无机是道人。断送生涯一枝足，不须长物扰天真。
除夜二首 其一	[金朝] 赵秉文	梅花无信报平安，又听谯门画角残。荒郡人烟穷腊外，上方楼阁晚云端。沉沉鸟没天无尽，漠漠烟昏山更寒。日暮数峰犹带雪，城头霁色入栏干。
雏鹰	[金朝] 赵秉文	皋落秋风暮，深崖得尔雏。他时万里翼，天末片云孤。何处三窟兔，古城千岁狐。伫翻壮士臂，飞血洒平芜。
春寒花较迟	[金朝] 赵秉文	吟怀常恨负芳时，及至春来雪尚滋。榆荚半含椒粒色，柳条未变曲尘丝。墙阴更觉花开晚，水冷应知雁到迟。惭愧蓬莱老仙伯，已回和气入新诗。
春日即事	[金朝] 赵秉文	支颐偶到野人家，总把深心付物华。鸟毳馀情闲日月，花心深蠹半尘沙。游丝逆上风中柳，乱沫分屯水际楂。且共年光暂观化，直须美酒送生涯。
春山诗意图	[金朝] 赵秉文	何年身入画图传，似是三生孟浩然。诗句工夫驴背上，醉乡田地酒旗边。一川芳草绿堪染，夹路杏花红欲然。想见归来泥样醉，却如醮水柳三眠。
春水行	[金朝] 赵秉文	光春宫外春水生，鴽鹅飞下寒犹轻。绿衣探使一鞭信，春风写入鸣鞘声。龙旂晓日迎天仗，小队长围圆月样。忽闻叠鼓一声飞，轻纹触破桃花浪。内家最爱海东青，锦鞲掣臂翻青冥。晴空一击雪花堕，连延十里风毛腥。初得头鹅誇得隽，一骑星驰荐陵寝。欢声沸入万年觞，琼毛散上千官鬓。不才无力答阳春，羞作长杨侍从臣。闲与老农歌帝力，欢呼一曲太平人。
春雪	[金朝] 赵秉文	幽窗不知春，但觉寒转加。开门散飞雪，带雨不成花。盘空飞琼舞，作态正横斜。著树暂玲珑，少焉委泥沙。急埽枝上玉，为我试新茶。不须待明月，汤好客更佳。
春游四首 其二	[金朝] 赵秉文	无数飞花送小舟，蜻蜓款立钓丝头。一溪春水关何事，皱作风前万叠愁。
春游四首 其三	[金朝] 赵秉文	树藏修竹竹藏门，门外清流几股分。行过小桥人不见，背阴花气隔墙闻。
春游四首 其四	[金朝] 赵秉文	烟外丝丝风柳斜，春光也自到天涯。太平有象村村酒，寒食无家处处花。
春游四首 其一	[金朝] 赵秉文	草荒一径抱村斜，日暮初归拜扫车。犹有饥鸦来攫肉，觇人飞下杜梨花。
从军行送田琢器之	[金朝] 赵秉文	严风吹霜百草枯，胡儿马肥思南驱。长戈飞鸟不敢度，扼胡岭下行人无。钩钤一夕妖星过，贼臣自掣居庸锁。藏金郿坞未厌深，长安三日燃脐火。胡兵数道下山东，旌旗绛天海水红。胡儿归来血饮马，中原无树摇春风。橐驼毡车载金帛，城上官军空叹息。累累妇女过关头，回望都门心断绝。汉家公主嫁乌孙，圣皇重战议和亲。北望一舍如天远，黄沙茫茫愁杀人。田侯落落奇男子，主辱臣生不如死。殿前画地作山川，请以义军相表里。恨我不得学李英，爱君不减侯莘卿。子明又请当一面，禁中颇牧皆书生。横遮俘尸三十万，潼关大笑哥舒翰。上书慷慨请长缨，临风铩翮空三叹。
翠微寺二首 其二	[金朝] 赵秉文	南山深锁翠微宫，寺在山南十里东。祇怪朝来衫袖湿，不知身在翠微中。
翠微寺二首 其一	[金朝] 赵秉文	南山常怀退之诗，未说云烟润色之。要见山光如泼黛，更须留待雨晴时。
翠贞亭	[金朝] 赵秉文	修竹百十个，老柏四五行。日出烟雾散，露叶翻晴光。时携一壶酒，来此据胡床。鸟啼白日静，花落春风香。君看苍翠间，法身露堂堂。即物元非真，离物又非忘。掩卷忽大笑，风枝奏笙簧。
达北京	[金朝] 赵秉文	小车日日碾征尘，卧即看书坐欠伸。露宿风餐二千里，青山无处不随人。
答赵庆之节使	[金朝] 赵秉文	故人别后定何如，春雁来时忽寄书。壮岁从军几人在，老来分守五年馀。挂冠无计追弘景，襆被何时从魏舒。遥想西州贤父老，瓜畴闲伴故侯锄。
大雪二首 其二	[金朝] 赵秉文	大雪欲平檐，黄昏气转严。天边迷草树，云外失乌蟾。天意平高下，人情有爱嫌。抱贪酬桂玉，楼上醉厌厌。
大雪二首 其一	[金朝] 赵秉文	大雪无朝暮，衰年见未曾。园林春浩荡，川岳气凭陵。云惨天应漏，阳微井欲冰。欲寻安道舍，何处一龛灯。
代郡张氏瑞柏堂	[金朝] 赵秉文	郁郁何年植，盘盘兀老苍。文章深篆籀，忠义抱风霜。子舍占乌鹊，孙枝托凤皇。主人廊庙具，会见拂云长。
戴花	[金朝] 赵秉文	病来杯酒懒重持，强为残花折一枝。人老易悲花易落，东风休近鬓边吹。
道傍古槐	[金朝] 赵秉文	虬枝盘屈尚百尺，不肯为人充栋梁。六月行人汗如洗，尚能于世作清凉。
登巢云楼	[金朝] 赵秉文	烽火三年戍，沙陀几战场。自予甘薄宦，与子各殊方。寒木锢春色，高楼倾夕阳。如闻洗兵马，失喜问临潢。
登定安阁	[金朝] 赵秉文	翚飞高阁迥淩虚，中有盘盘一塔孤。千里河山随指顾，诸天日月绕弥卢。神超罔象遗身世，眼入苍茫一有无。便欲乘风游汗漫，幡然回首念南都。
登定安阁	[金朝] 赵秉文	春风吹袖著栏干，薄雾初收雪未残。拟折梅花遮远日，愁看直北是长安。
登晋阳阁	[金朝] 赵秉文	陂陀势尽晋川开，一线汾河掌上来。斜日西风倚高阁，白乌飞过天门回。
登嵩顶	[金朝] 赵秉文	危蹑嵩山顶上来，五髯龙对八仙台。不知眼界阔多少，直尽黄河一曲回。
登天寿阁	[金朝] 赵秉文	人间赤日无处避，天上云居即宝坊。鸟飞无碍长空阔，人意自生高阁凉。风来为作不请友，午梦径到无何乡。黄昏索马出门去，犹望东华尘土黄。
登万寿阁	[金朝] 赵秉文	中州之山台山高，遍寻五顶无乃劳。老去看山无脚力，直凭一阁了秋毫。
登友云亭	[金朝] 赵秉文	友云飞观郁崔嵬，落木萧萧听者哀。九日朱弦和雁断，开年黄菊费诗催。淮天雨露橙千里，梁地风烟酒一杯。此日此生人共醉，明年重健与谁来。
吊袁用之	[金朝] 赵秉文	卜筑中条四十秋，安排佳处近休休。隐居境为王官胜，仙伯名因少室留。架上残书灰烬冷，囊中妙药鬼神偷。伤心天柱峰头月，曾照先生杖屦游。
钓篷	[金朝] 赵秉文	船篷无可载，意钓不在鱼。此身真袯襫，万事一籧篨。载浮不载沈，死鱼安足饵。绿水是非波，临流聊洗耳。
叠翠岩三首 其二	[金朝] 赵秉文	飞身清旷外，著眼有无间。崖断疑无地，云开更有山。鸟随天影没，人自日边还。归梦扶清境，诗情不得闲。
叠翠岩三首 其三	[金朝] 赵秉文	帐殿临清嶂，苍崖襞翠烟。孤根盘厚地，秀色入苍天。并有四时雪，岩垂万古泉。皇情非暇豫，问俗到山川。
叠翠岩三首 其一	[金朝] 赵秉文	枯蘖似黔突，断崖如削瓜。林深自风雨，地古更烟霞。脚力行将尽，云山殊未涯。试穷千里目，直北际龙沙。
东京见梅	[金朝] 赵秉文	二月天东冻未苏，梅花有骨也青癯。一枝萼绿来千里，为问东君管得无。
东篱采菊图	[金朝] 赵秉文	渊明初亦仕，迹留心巳远。雅志怀林渊，高情邈云汉。妖狐伺昼昏，独鹤惊夜半。平生忠义心，回作松菊伴。东篱把一枝，意岂在酒盏。不见白衣来，目送南山雁。淡然忘言说，聊付一笑粲。
东坡赤壁图	[金朝] 赵秉文	连山盘武昌，古木参云稠。诛茅东坡下，门前江水流。永怀百世士，老气盖九州。平生忠义心，云涛一扁舟。笛声何处来，唤月下船头。掬此月中水，簸弄人閒秋。荡摇波中山，光中失林丘。古今一俯仰，共尽随蚍蜉。孙曹何足吊，我自造物游。尚怜风月好，解与耳目谋。归来玉堂梦，清影寒悠悠。一顾能几何，鹘巢奄不留。遗像不忍挂，尚恐儿辈羞。俨然袖双手，妙赋疑可求。何时谪仙人，骑鹤下瀛洲。相期游八表，一洗区中愁。
冬至	[金朝] 赵秉文	小时逢冬至，夜半叩邻里。及今老无事，却呼童稚起。坐深朋友敬，甚矣吾衰矣。笄女将及人，吾衰固其理。行年四十二，始有此儿子。未知贤与愚，怀抱差可喜。严冬霁霜雪，风日稍清美。一醉忘其家，颓然枕棐几。
冬至	[金朝] 赵秉文	天时人事不难量，消尽群阴又一阳。千里家山凭梦到，数茎白发为愁长。老来度日惟经卷，病后关心祗药方。六十之年今过五，不须苦死问行藏。
渡水僧二首 其二	[金朝] 赵秉文	一僧杭中流，杖笠行相随。波纹生足指，照影光瀰瀰。一僧到彼岸，前引如导师。腰间两不借，身外一伽黎。一僧方欲涉，结带如有思。前山鸟飞夕，后山云起时。君看眉颊间，中有摩诘诗。
渡水僧二首 其一	[金朝] 赵秉文	落日前溪渡，钟声隔岸闻。秋水深可涉，挽衣踏行云。行云忽破碎，波动生鱼鳞。化为百千我，何者为我身。此身尚非我，况复影中人。画师真具眼，了此起灭因。三生嗣幻梦，一笑语前尘。
二青图	[金朝] 赵秉文	大青天骥之云仍，小青八尺犹龙腾。三十年来无汗马，不将遗像铸兴陵。
二月见梅花	[金朝] 赵秉文	不应开处避严冬，无赖春寒雪尚封。纵使风霜欺尔瘦，可能桃李为君容。庞眉都尉嗟何晚，飞骑将军叹不逢。毕竟荣枯无定在，此花劝汝倒金钟。
发枣社	[金朝] 赵秉文	夜发枣社驿，褰帷见明月。月照断崖冰，风吹阴磴雪。山重复峻岭，十步九盘折。两崖夹深涧，线路仅容辙。缒车下百尺，轣辘声未绝。坡陀到平地，稍喜见雉堞。隔城闻钟鼓，星斗何历历。故人相劳苦，杯酒慰行役。夜阑秉明烛，相对恍如失。
仿郎士元宝刀塞上儿	[金朝] 赵秉文	长安美少年，白马黄金鞭。后骑捧长剑，官仪如殿前。烟尘生绝塞，烽火照甘泉。如闻辞第将，遗貌上凌烟。
仿老杜无家	[金朝] 赵秉文	弟妹他乡隔，无家问死生。兵戈尘共暗，江汉月偏清。落日黄牛峡，秋风白帝城。中原消息断，何处是秦京。
仿乐天新宅	[金朝] 赵秉文	吉凶翻覆两何如，新贵移来旧贵居。昨日弓刀围旧宅，今朝车马庆新除。兔惊尚顾罝中兔，鱼逸还寻筚下鱼。富贵贫穷皆有命，大都覆辙戒前车。
仿李长吉击毬行	[金朝] 赵秉文	锦鞯珠络四百蹄，绣胸嵌花双狻猊。分曹入场鼓声作，月趁流星马前落。侧身下臂疾鸟回，霹雳一声龙门开。玉鞭笑击金镫响，绿鞲齐出黄金枝。临阶下马坐广亭，玉盘行酒跪输朋。苍头上马抱黄帕，一点红尘夕阳下。
仿刘长卿出塞二首 其二	[金朝] 赵秉文	初从召募军，麾下点行频。衣上两行泪，灯前万里身。鼓声青海振，战骨黑山尘。落日边风起，萧萧愁杀人。
仿刘长卿出塞二首 其一	[金朝] 赵秉文	上山摇白旗，下马驻旌麾。虏骑数重合，汉人三日围。天寒短兵接，日暮战声微。万里天山北，招魂葬不归。
仿摩诘独坐幽篁里	[金朝] 赵秉文	独坐幽林下，谈玄复观易。西日半衔峰，返照林间石。石上多古苔，山花间红碧。花落人不知，山空水流出。
仿圣俞月出断岸口二首 其二	[金朝] 赵秉文	残星横斜河，晨鸡号天风。幽人窗中眠，纱厨明秋空。
仿圣俞月出断岸口二首 其一	[金朝] 赵秉文	末伏暑尚在，雨点落未落。梦觉起视夜，缺月挂屋角。
仿严武临边	[金朝] 赵秉文	少年骑马耳生风，老去羞无汗马功。落日秋风心尚壮，令人回首望云中。
仿渊明自广	[金朝] 赵秉文	天地有常度，日月有常数。有生则有死，如朝必有暮。来者不可却，去者那容驻。但喜故岁新，新年行复故。故交零落尽，世岂能久住。年衰性自忘，所以语多误。况复眼半昏，文字宜少觑。前路那可知，正宜委运去。幸近古稀年，无复更多虑。
访天宁周老	[金朝] 赵秉文	敝策羸童负束书，清晨渺渺独骑驴。乍辞天上尚书履，来访人间大士居。览镜年年非复我，照溪处处得逢渠。从今莫讶经过数，乞得闲身颇自如。
风琴堂	[金朝] 赵秉文	我家琴写风入松，君家风琴惟隐几。月明天籁自宫商，何处安排君十指。风动龙吟不自知，无弦底处觅成亏。世閒真乐类如此，但恐此声非此耳。
奉命奏告山陵四首 其二	[金朝] 赵秉文	西山积翠气，空外摩青天。飞筇不到处，独鸟冲寒烟。
奉命奏告山陵四首 其三	[金朝] 赵秉文	山前红树合，山顶白云封。山中有兰若，日暮闻疏钟。
奉命奏告山陵四首 其四	[金朝] 赵秉文	山月出未高，林深鸟犹梦。霜落人未知，寒添觉声重。
奉命奏告山陵四首 其一	[金朝] 赵秉文	祗命款园陵，俶装事行役。黄叶宿几程，青山馆三日。
拂云坪	[金朝] 赵秉文	万叠云山最上头，千官影里侍宸游。翠岩秀色来天地，黄岭岚光上冕旒。帐殿影临眠鹿地，箫韶声入射熊秋。翠华指日东巡狩，回望中原第一州。
抚州二首 其二	[金朝] 赵秉文	燕赐城边春草生，野狐岭外断人行。沙平草远望不尽，日暮惟有牛羊声。
抚州二首 其一	[金朝] 赵秉文	萧寺金风动刹竿，西城北斗挂栏干。一虫不响夜更静，片月未高山已寒。
赴宁化宿王道	[金朝] 赵秉文	山屋如鸡栅，才容卸马鞍。风吹四山雪，月照一川寒。不敢侵星起，惟愁上岭难。中宵问前路，安枕若为安。
赋雪和张子野巡字韵	[金朝] 赵秉文	翰林风骨玉为神，天遣檐花送酒巡。侍从骅骝应白凤，神仙官府不红尘。悬知颍尾风流旧，不及鳌头句法新。天上玉堂谁得见，风光衮衮笔头春。
庚申元日	[金朝] 赵秉文	一从禁苑别花塼，四度山城自作年。愁里椒盘双泪落，坐中岁酒几人先。此心不动吾何敢，老去知非理固然。白发无儿何足道，且收见在斗尊前。
古北口	[金朝] 赵秉文	几家墟落兵戈外，数亩荒田谷涧中。日暮围场来野鹿，令人长忆笔头公。
古瓶蜡梅	[金朝] 赵秉文	石冷铜腥苦未清，瓦壶温水照轻明。土花晕碧龙纹涩，烛泪痕疏雁字横。未许功名归鼎鼐，且收风月入瓶罂。娇黄唤起昭阳梦，汉苑凄凉草棘生。
观音院	[金朝] 赵秉文	栋宇悬崖上，风烟胜槩中。寒通沙渚月，清带雪山风。茗水垂瓶得，棋灯凿牖通。仍闻马头寺，别业乱山丛。
管幼安濯足图	[金朝] 赵秉文	道丧何人识重轻，白头不作魏公卿。沧浪濯足知君意，浊水那能浼我清。
管州道中	[金朝] 赵秉文	龟手酸风里，寒多酒不胜。马蹄荒店雪，人迹断桥冰。瘦骨成山字，霜髯作戟棱。绿窗三丈日，政尔梦腾腾。
过邠州二首 其二	[金朝] 赵秉文	遥看泾水绕城流，下尽陂陀始见州。岁暮简书催出塞，天寒风雪送行舟。坡田井井龟图画，山路盘盘篆印缪。更欲慇勤访陈迹，夜深灯火伴牢愁。
过邠州二首 其一	[金朝] 赵秉文	地灵物秀古称雄，前有汾阳后范公。千古山川形胜地，两朝人物画图中。一家忠厚馀风化，七月蚕桑咏女功。谁识圣贤遗意在，黍离篇末继豳风。
过代	[金朝] 赵秉文	金波曾醉雁门州，端有人间六月秋。万古河山雄朔部，四时风月入南楼。汉家战伐云千里，唐季英雄土一丘。系马曲栏搔首望，晓来闲杀钓鱼舟。
过广武山	[金朝] 赵秉文	尘霾晦金镜，鹿走群雄驰。龙腾海水沸，虎怒风林披。成皋天下险，楚汉昔相持。乃翁一杯羹，且欲共分之。两雄不并立，鸿沟徒尔为。裹创抚战士，智勇亦已疲。荥阳非吾厄，帝图乃天姿。阴陵夜失道，慷慨儿女悲。长陵一抔土，笑煞牧羊儿。胜负两蜗角，兴亡一枰棋。而况彼区区，二蚁争雄雌。西登广武山，旷望大河湄。野旷知天迥，崖倾觉岸危。青山明剑戟，霜林列旌旗。云槎秋浩渺，烟树晴参差。凄凉阮生叹，浩荡谪仙词。怀古念离散，兴极泪还垂。
过邯郸	[金朝] 赵秉文	十五年来黍一炊，丛台重觅旧题诗。而今马上行人老，不似当初过赵时。
过滹水	[金朝] 赵秉文	夕阳山豁处，平照大河流。漠漠云间树，悠悠天际舟。黄尘随匹马，白水自双鸥。会得闲中趣，浮生半白头。
过湖城	[金朝] 赵秉文	暮行潼关道，百里苍山昏。势断忽平野，大河东南奔。我行属冬季，风雪浩以繁。玄云结层阴，狐貉不得温。岂不念白首，出使万里番。惜彼守冻者，据鞍复何言。
过黄崖二首 其二	[金朝] 赵秉文	落日逢人恐，深秋动旅怀。乳鹰家碧嶂，饥虎吼黄崖。此道将何适，吾生尚未谐。伤心墟落里，犬舐有残骸。
过黄崖二首 其一	[金朝] 赵秉文	患难惊身在，龙钟感岁新。山川愁倦鸟，岁月老行人。落日黄崖古，东风白霫春。伤心潢水北，无乃久风尘。
过陆浑	[金朝] 赵秉文	言从陆浑去，不见紫芝还。鸟飞不尽处，夕阳千万山。云起动兼静，水流忙更闲。坐待石上月，灭没烟岚间。
过宁州	[金朝] 赵秉文	季冬落日黄，霜雪原野白。驱车上峻坂，十步百夫力。我行未半岭，回视但木末。白云在高顶，可望不可及。北风摧去翼，孤烟带远客。居人候征骑，倦仆望前驿。仓皇下坡陀，张灯已昏黑。
过乾陵	[金朝] 赵秉文	晓日上乾陵，乾陵何巍巍。前瞻对双阙，上有十丈碑。左右蕃夷像，想见朝贡时。一抔土未乾，衮服易袆衣。好还虽天道，剪伐尽本支。凄凉庐陵谪，慷慨黄台辞。赖有狄相国，取日洗咸池。母后盗国鼎，吕氏非薄姬。中睿乃其子，天幸亦其宜。骊山三日火，见笑牧羊儿。如何陵上柏，独有神护持。千秋百岁后，魂魄复来兹。故山草木赭，应悔复辟迟。天回西日照，岁暮北风吹。南登乐游原，默诵昭陵诗。
过庆阳	[金朝] 赵秉文	地形占得古金汤，感叹当时几战场。父子一家三范帅，功名异代两汾阳。四山带郭环天险，二水分流会女墙。想见公堂无一事，临川阁上日飞觞。
过石氏园	[金朝] 赵秉文	石氏园亭竹一围，眼前胜事只心知。幽禽有语能留客，流水无情自入池。客里岁华将尽日，梅边春信独来时。醉吟吟后无吟者，又得闲闲一首诗。
过咸阳二首 其二	[金朝] 赵秉文	上林池籞锁芳尘，直抵南山不属人。世上千年陵谷变，千村桑柘鹁鸪春。
过咸阳二首 其一	[金朝] 赵秉文	独立桥边望白云，摩挲古冢石麒麟。千秋万古功名骨，尽作咸阳原上尘。
过杨太尉坟	[金朝] 赵秉文	道傍古冢入荒榛，下马摩娑汉八分。谁谓皇天无老眼，却令大鸟泣孤坟。独携一盏霜风酒，共酹三峰日暮云。李杜就诛钩党起，可能天下独伤君。
过杨太尉坟	[金朝] 赵秉文	直道从来自不容，断碑千载尚尘封。潼关关下坟三尺，清节高于太华峰。
过长安二首 其二	[金朝] 赵秉文	茂陵玉盌苔痕土，魏帝金盘月泫津。独有乾陵陵上柏，年来风雨不能神。
过长安二首 其一	[金朝] 赵秉文	汉苑秦宫半夕阳，年年春色管兴亡。霸桥折尽青青柳，不为行人也断肠。
海月	[金朝] 赵秉文	东方云海何所无，千奇万状雄牙须。风腥雨卤懒下箸，尽与海月为仆奴。沧波万古照明月，化为团团此尤物。混然别有一太虚，七窍不施斤斧力。不辞支解充君须，照君胸中五车书。清光半食入肝肺，雄文径欲诛蟾蜍。一轮上下波心白，几误谪仙沦醉魄。为君挂席拾溟海，海岳楼头斫冰雪。
含元殿	[金朝] 赵秉文	秦山从此来，宫殿何巍巍。含元遗址在，下建十丈旗。当昔休明日，轩陛朝诸夷。一旦人事改，翻坐牧羊儿。譬如元气衰，百疾攻四肢。陵夷更五代，兴亡如弈棋。尘埋梨园骨，火烧花萼碑。寝殿通樵径，宫墙插酒旗。至今明月夜，石马空闻嘶。苍天不可问，渭水空自驰。谁为后来者，应与此心期。
寒食遥奠西山寺二首 其二	[金朝] 赵秉文	年来百事废，渐与世情疏。案上一杯酒，床头几册书。春风疑混沌，水月似空虚。顷刻翻晴晦，吾心淡久如。
寒食遥奠西山寺二首 其一	[金朝] 赵秉文	榆中无草色，春水稍渐车。野祭一盂饭，乡愁千里馀。年年寒食客，日日故园疏。莫讶交亲绝，嵇康懒寄书。
寒夜	[金朝] 赵秉文	岁晏寒无那，夜深清欲饥。竹风惊梦断，雪意听窗知。稍稍鹊翻树，萧萧人语篱。虚明满吾室，何许月来时。
和林卿锦波亭韵	[金朝] 赵秉文	使君兴寄本翛然，爱此澄波清且涟。杨柳阴中黄鸟地，芙蓉香底白鸥天。凉通帘幌风生座，露浥琴尊月满船。相见仙裾乘一叶，恍疑太乙下云边。
和刘云卿	[金朝] 赵秉文	屏山殁后使人悲，此外交亲我与雷。千里老怀何日写，一生笑口几回开。心知契阔留陈土，时复登临上吹台。目极天低雁回处，西风忽送好诗来。
和潘师韵	[金朝] 赵秉文	暌离三十载，重此叩玄微。日月双蓬鬓，乾坤一布衣。月明涡水宿，秋老华峰归。不得陪仙驭，浮生有是非。
和钦止河中即事	[金朝] 赵秉文	鹳鹊楼前一望时，长河寂寞送斜晖。人歌人哭几兴废，年去年来今是非。寒雨渭流人断渡，秋风汾水雁来稀。千村万落人烟霭，更许砧声暮捣衣。
和舜元杂诗二首 其二	[金朝] 赵秉文	三五残星阙角东，淡黄杨柳月明中。贪看稚子收残叶，驻马天街满袖风。
和舜元杂诗二首 其一	[金朝] 赵秉文	瘦马龙钟两鬓华，敲门避雨野人家。门前篱落犹悬露，十里晚风吹断霞。
和王正之寄远二首 其二	[金朝] 赵秉文	钟鼎功名自有时，如公才力不嫌迟。且寻彭泽篱边菊，莫赋玄都观里诗。昼寝执经童子问，春游赍印吏人随。悬知山县无公事，好续琴高第二碑。
和王正之寄远二首 其一	[金朝] 赵秉文	人生会合少知音，一榻高悬肯重寻。后日相逢应老大，何时一笑共登临。三年京国尘埃梦，千里故人离别心。想见诗来愁擘纸，倚栏清快北风襟。
和韦苏州二十首 其八 寄全椒道士	[金朝] 赵秉文	新移白阁峰，远访中条客。结茅授经台，共坐云间石。松龛读易朝，月窗谈道夕。从此到终身，区中了无迹。
和韦苏州二十首 其二 烟际钟	[金朝] 赵秉文	近壑敛暝色，远山犹夕晖。声从烟际起，复向烟中微。随风散林野，渡头人未归。
和韦苏州二十首 其二十 兵卫森画戟燕寝凝清香	[金朝] 赵秉文	冠带事朝谒，清坐弹鸣琴。以彼尘外趣，远我遗世心。岸帻送归鸟，隐几见遥岑。聊得静者乐，岂必居山林。
和韦苏州二十首 其九 游溪	[金朝] 赵秉文	清溪雾气散，水涵天影空。白云翻著底，移舟明镜中。鸟近前滩白，花移别岸红。遥知夜来雨，山色翠如葱。
和韦苏州二十首 其六 咏夜	[金朝] 赵秉文	明从暗中去，暗从明中来。流光不待晓，闇尽玉炉灰。
和韦苏州二十首 其七 咏声	[金朝] 赵秉文	万籁静中起，犹是生灭因。隐几以眼听，非根亦非尘。
和韦苏州二十首 其三 西塞山	[金朝] 赵秉文	双阙耸岧峣，神斧忽中断。一水从中来，千龛道傍满。
和韦苏州二十首 其十 秋斋独宿	[金朝] 赵秉文	冷晕侵残烛，雨声在深竹。惊鸟时一鸣，寒枝不成宿。
和韦苏州二十首 其十八 何时风雨夜复此对床眠	[金朝] 赵秉文	幽居少人事，有客来不速。炉内火正红，尊中酒新绿。高斋始闻雁，隔窗时动竹。何当风雪夜，抱被还同宿。
和韦苏州二十首 其十二 演师西斋	[金朝] 赵秉文	不见竹间僧，但闻花外磬。敲槛出鱼游，巢檐知鸟性。云蒸坐禅石，露湿行道径。夜寂一灯残，山月来破暝。
和韦苏州二十首 其十九 绿阴生昼寂孤花表春馀	[金朝] 赵秉文	了无车马迹，终日掩禅关。不下溪头路，坐看檐际山。好鸟破午寂，幽花淡春闲。簪组方为累，来游不知还。
和韦苏州二十首 其十六 琅琊万寿寺	[金朝] 赵秉文	兹寺废已久，经构昔未遑。一朝焕金碧，煌煌耀东岗。文母开大施，天厨来众香。萦回转佛阁，窈窕閟禅房。平地俯归鸟，高斋在上方。宿云不归山，野水自成塘。道人如水镜，见者心清凉。理胜是非遣，虑淡形迹忘。归鞍惜清境，伫立暮天苍。
和韦苏州二十首 其十七 漠漠来帆重冥冥去鸟迟	[金朝] 赵秉文	薄暮潇潇雨，何人独倚栏。濛濛山气重，漠漠水纹寒。草际光犹泫，松梢滴未乾。灯前未归客，无梦到长安。
和韦苏州二十首 其十三 游开元精舍	[金朝] 赵秉文	松轩风扫静，终日闭门居。犬卧青苔地，鸟衔红柿初。瓶残夜禅起，经润雨翻馀。自是少人迹，非关往来疏。
和韦苏州二十首 其十四 答中山道士	[金朝] 赵秉文	行转青溪又别峰，马蹄终日认樵踪。翠微深处无人住，寺在深山何处钟。
和韦苏州二十首 其十五 西楼	[金朝] 赵秉文	十去龙沙雁，年年九不归。烟尘犹未息，莫近塞云飞。
和韦苏州二十首 其十一 听嘉陵江水声代深师答	[金朝] 赵秉文	惊湍泻石崖，百步无人迹。爱此喧中静，聊布安禅席。水无激石意，云何转雷声。仁者自生听，达士了不惊。心空境自寂，淡然两无情。
和韦苏州二十首 其四 山耕叟	[金朝] 赵秉文	步逐麋鹿迹，讵知朝市情。负薪南涧曲，荆棘雨中行。呼儿问牛饱，又向山田耕。
和韦苏州二十首 其五 上方僧	[金朝] 赵秉文	石润云生衲，崖倾月照禅。晒衣横竹锡，洗钵落岩泉。但见山花发，幽居不记年。
和韦苏州二十首 其一 西涧	[金朝] 赵秉文	雨荒竹径草丛生，树隔前溪一犊鸣。步寻幽涧疑无路，忽有人家略彴横。
和西溪思归	[金朝] 赵秉文	好在西溪隐，人今白玉堂。兴来看画本，梦去拂诗墙。旧竹多年合，新松几许长。从渠黄石老，独占白云乡。
和杨尚书之美韵四绝 其二	[金朝] 赵秉文	东莱两本不朽计，读书原委有来因。伤哉绝笔大事记，续经未了已亡身。
和杨尚书之美韵四绝 其三	[金朝] 赵秉文	诸公辨论助怪惊，削去训传非人情。大公至正本无我，吾道初如日月明。
和杨尚书之美韵四绝 其四	[金朝] 赵秉文	汉儒俗学欺盲聋，独有一士超樊笼。君家子云晚治易，圣人门户见重重。
和杨尚书之美韵四绝 其一	[金朝] 赵秉文	河南夫子两程子，要与洙泗继后尘。濂溪先生为张本，舞雩风里浴沂春。
和杨子元二首 其二	[金朝] 赵秉文	小雨班班落，庭槐槭槭疏。秋涵山骨冷，天入水痕虚。多病难忘酒，穷愁强著书。深惭灵感老，时复问何如。
和杨子元二首 其一	[金朝] 赵秉文	红叶如人老，黄花与世疏。物华行婉娩，天宇迥澄虚。山作屏风画，雁成人字书。相逢一杯酒，秋兴各何如。
和渊明归田园居送潘清客六首 其二	[金朝] 赵秉文	人生本无累，世路自羁鞅。悠悠尘中境，翳翳霞外想。苏门有佳处，怅望不得往。遥知西山下，烟雨薇蕨长。有愿神莫违，谁谓河水广。梦逐西飞鸟，一夕骑眇莽。
和渊明归田园居送潘清客六首 其六	[金朝] 赵秉文	驾牛函谷关，跨鹿涡水曲。相期无翼飞，岂不贤尊足。他年东坡翁，一衲归玉局。相哀老不死，分我一寸烛。千年暗室中，一旦得朝旭。
和渊明归田园居送潘清客六首 其三	[金朝] 赵秉文	万国角声里，日暮行旅稀。幽人如野鹤，思逐南云飞。冥冥花经眼，冽冽风吹衣。平生香火愿，毋使寸心违。
和渊明归田园居送潘清客六首 其四	[金朝] 赵秉文	堂堂鸠林师，法喜以为娱。谈道有原委，百川会归墟。城市挽莫留，野性山林居。年荒拾橡栗，湿柴烧橛株。尚怜陶与陆，问讯今何如。当时莲社人，寥落今几馀。脩静复西去，而独逃空虚。蓝舆会相访，容我醉时无。
和渊明归田园居送潘清客六首 其五	[金朝] 赵秉文	昨日游东城，今日复南陌。偶逢素心人，把手便欢适。一谈复一笑，不觉日西夕。骑马穿市桥，矫首望林隙。归来掩关卧，尚恨为物役。四论喜僧肇，玄文笺陆绩。会当投绝学，缮性终何益。
和渊明归田园居送潘清客六首 其一	[金朝] 赵秉文	身行半天下，何处无名山。苏门天下胜，筑室不待年。曩时孙公和，今代潘子渊。无家安四壁，治生惟寸田。去国行万里，往寄三茅閒。山川半豺虎，一水不得前。寄谢李龙眠，为我写风烟。曲肱画图里，卧游西山颠。尚恨画中隐，不得招闲闲。有愿何必遂，古人岂尽然。
和渊明拟古九首 其八	[金朝] 赵秉文	张衡咏思玄，屈平赋远游。高情薄云天，意气隘九州。朝攀扶桑枝，夕饮溺水流。翻然不忍去，无女哀高丘。严霜下百草，岁律聿其周。萧兰共憔悴，已矣吾何求。
和渊明拟古九首 其二	[金朝] 赵秉文	停杯且勿饮，剑歌巳三终。男儿重意气，结发早从戎。生当为世豪，死当为鬼雄。惊沙射人面，日暮来悲风。空拳冒强敌，力向阴山穷。仍闻霍嫖姚，万骑出云中。
和渊明拟古九首 其九	[金朝] 赵秉文	青青一本兰，俟时吾将采。不采庸何伤，香色终不改。太阳颓西泛，明月生东海。日月如飞梭，荣华不相待。寄言纫佩子，无贻后时悔。
和渊明拟古九首 其六	[金朝] 赵秉文	吾道无淄磷，万古常如兹。奈何中智下，谓彼不知时。与世颇殊好，譬如渑与淄。我欲质所从，登高望九疑。路逢古渔父，长歌沧浪辞。出门异所见，退坐还自思。当世固殊古，古人不吾欺。翩翩出林鸟，日暮将何之。倚檐送归尽，聊欲弦吾诗。
和渊明拟古九首 其七	[金朝] 赵秉文	西北有佳人，楼上拊云和。一鼓别鹤操，再弄求凤歌。弦声几欲绝，哀音何其多。昔为掌中珠，今为路傍花。壮年不再得，花落将如何。
和渊明拟古九首 其三	[金朝] 赵秉文	小智多自私，大方乃无隅。一毫纳万象，万象非卷舒。日月为我牖，天地为我庐。曲士窘囚拘，一身无容居。我梦登日观，青天入平芜。俯视但一气，二豪彼何如。
和渊明拟古九首 其四	[金朝] 赵秉文	忆昔穆天子，侈意穷八荒。昆崙入马蹄，蘧庐视明堂。王母为之谣，白云何茫茫。凭高俯九州，块如蚁聚场。归来越河关，万坟压嵩邙。遂令学仙子，闻风心激昂。汉武千秋露，淮南八公方。至今瑶池会，空为后代伤。
和渊明拟古九首 其五	[金朝] 赵秉文	客从远方来，气貌充以完。鞍马光照地，怪我儒衣冠。问君何苦心，所慕惟孔颜。古岂无贤豪，十六子八关。独携无言子，流盼青云端。芝兰吐幽芳，山水发清弹。愿为九皋禽，接翼万里鸾。挥手欲谢客，所惧非饥寒。
和渊明拟古九首 其一	[金朝] 赵秉文	亭亭涧底松，婉婉窗前柳。秾华能几时，不耐风霜久。感君倾意气，遂托金石友。膝上横秋霜，中筵列杯酒。酒朋相知深，剑朋终不负。时运有代谢，交情随薄厚。寄言岁寒姿，枯荣复何有。
和渊明饮酒二十首 其八	[金朝] 赵秉文	秋菊有至性，霜松无俗姿。采采黄金花，笑抚苍烟枝。偶有杯中物，成此一段奇。白云南山来，出岫复何为。醉卧东轩下，聊脱人间羁。
和渊明饮酒二十首 其二	[金朝] 赵秉文	少长慕富贵，老大思丘山。一为妻子累，不肯践斯言。误落尘网中，黾勉四十年。吾衰有儿子，门户幸可传。
和渊明饮酒二十首 其二十	[金朝] 赵秉文	渊明非嗜酒，爱此醉中真。谓言忘忧物，中有太古涥。回首市朝中，万事牛毛新。去年持使节，悠悠过西秦。宫阙随飞烟，衣冠化埃尘。当时凭轼士，慷慨嗟徒勤。所以山林客，乐与鱼鸟亲。西登太华顶，旷望长河津。寄谢三峰云，聊欲滥吾巾。誓将从此去，笑谢当途人。
和渊明饮酒二十首 其九	[金朝] 赵秉文	今日好天气，清晨雪云开。东风如故人，适我平生怀。忽见南来燕，孤雌与雄乖。暮归主人堂，梁间已双栖。巢倾覆其子，又补新巢泥。翩翩随阳雁，幽贞苦难谐。江湖偶相失，咫尺云路迷。哀哀霜雪际，独向胡天回。
和渊明饮酒二十首 其六	[金朝] 赵秉文	好丑无定在，当时者为是。弥子当宠时，安知后来毁。世道每如斯，吾生幸不尔。举世尚五弦，安事矜绿绮。
和渊明饮酒二十首 其七	[金朝] 赵秉文	少年喜草书，临池学伯英。纵横挟造化，如见万物情。墨濡四溟窄，笔落三山倾。年来颇自笑，惜哉以技鸣。白首竟无得，俯仰愧此生。
和渊明饮酒二十首 其三	[金朝] 赵秉文	漆园去我久，举世少真情。晋宋多名流，惜哉亦虚名。浮虚忘轩冕，踰检称达生。渊明初亦仕，不为宠辱惊。笑彼夸毗子，空谈竟何成。
和渊明饮酒二十首 其十	[金朝] 赵秉文	鸷鸟闭笼中，举翮触四隅。骐骥驾盐车，局蹙困中途。虽然遭识拔，未免为人驱。傍观信美矣，自愧良有馀。不如两无累，还我田园居。
和渊明饮酒二十首 其十八	[金朝] 赵秉文	汉儒传注学，未为无所得。秦火少完书，岂免乌焉惑。后儒补罅漏，圣道稍开塞。俗士喜操戈，又一秦相国。且共欢一觞，多言不如默。
和渊明饮酒二十首 其十二	[金朝] 赵秉文	忆昔告归老，方属耆指时。眼昏头半白，誓将从此辞。几年不得谢，因循到今兹。耳聩左目盲，决去吾何疑。君恩虽云重，窃禄良自欺。乘流且复逝，遇坎将安之。
和渊明饮酒二十首 其十九	[金朝] 赵秉文	昔我平生友，峨冠及偕仕。居官不避事，力学固为已。非无济时策，垄断亦云耻。行年未六十，赍志没蒿里。蹇予随朝班，星霜几四纪。譬如远寻客，日暮行所止。养志归田庐，晚节犹可恃。
和渊明饮酒二十首 其十六	[金朝] 赵秉文	幽居淡无事，雅志了玄经。眼花憎文字，悠悠竟无成。中夜起不寐，披衣守寒更。梅竹散清影，素月流广庭。孤鹤閟逸响，切切寒虫鸣。抚卷长叹息，慷慨恻中情。
和渊明饮酒二十首 其十七	[金朝] 赵秉文	渊明虽不仕，爱此北窗风。曲肱枕书卧，乐亦在其中。时持一杯酒，赖此齐穷通。大笑杯中蛇，晚矣悟雕弓。
和渊明饮酒二十首 其十三	[金朝] 赵秉文	昔我谢事时，曾造老衲境。谓言方闲去，如醉不得醒。至要无多言，退步心自领。一朝桶底脱，露出囊中颖。有如暗室中，照耀赖烛炳。
和渊明饮酒二十首 其十四	[金朝] 赵秉文	严风大泽枯，霰雪寒威至。此时陶彭泽，相与父老醉。醉不必相扶，颠倒无伦次。处世贵无名，不知斯我贵。斯人今已亡，三叹有遗味。
和渊明饮酒二十首 其十五	[金朝] 赵秉文	忆我滏水阳，经营五亩宅。修竹几万竿，今为狐兔迹。相逢问乡旧，里巷不盈百。艰难惊独在，鬓发飒已白。一醉齐彭殇，无为空太息。
和渊明饮酒二十首 其十一	[金朝] 赵秉文	千载渊明翁，谁谓不知道。闲赋责子诗，调戏乃娱老。杜陵盖自况，亦岂恨枯槁。壶觞清浊共，适意无丑好。归来五柳宅，守我不贪宝。长啸天地间，独立万物表。
和渊明饮酒二十首 其四	[金朝] 赵秉文	贫贱岂不苦，仰慕冥鸿飞。富贵岂不乐，乃有黄犬悲。苦乐各异趣，嗜好从所依。我欲作九原，独与渊明归。挂冠不待年，况此齿发衰。遥酹一杯酒，毋使寸心违。
和渊明饮酒二十首 其五	[金朝] 赵秉文	琳宫杂蛙黾，颇厌鼓吹喧。既久少人事，却爱幽居偏。南轩有奇趣，云峰可当山。一雨溪水涨，稍稍鱼鸟还。我亦乐其乐，可为静者言。
和渊明饮酒二十首 其一	[金朝] 赵秉文	翩翩万里鹤，日暮将何之。昏鸦择所安，笑汝不知时。孔席不暇暖，此理吾何疑。尚愧渊明翁，浊酒时一持。
和政老九日韵	[金朝] 赵秉文	数日闲斋卧，体中殊不佳。那知是重九，但喜见黄花。矫首怀天末，携壶傍水涯。琳宫题壁处，醉墨字欹斜。
和种竹	[金朝] 赵秉文	君家种竹五七个，我亦近栽三数竿。两地平分风月破，大家留待雪霜看。土膏生色叶犹卷，客枕梦魂声已寒。见此又思君子面，何时相对倚栏干。
和子约立春	[金朝] 赵秉文	唐虞礼乐岁元新，齐鲁中书有大臣。泰和三年调玉烛，衣冠万国拜王春。
河上二首 其二	[金朝] 赵秉文	旱爱濒河麦，晴怜唤雨鸠。春随挑菜侣，月趁捕鱼舟。
河上二首 其一	[金朝] 赵秉文	筑堰分泉脉，开沟断荻芽。风期占月晕，水信谶桃花。
河上公庙	[金朝] 赵秉文	河上丈人忘姓名，一编道德了一生。时来河上观物化，投胶欲变黄河清。
河中八咏 其八 先公碑	[金朝] 赵秉文	过客纷纷总不知，先公事迹竹溪碑。坡轩不荐山僧意，也觅西厢待月诗。
河中八咏 其二 夷齐墓	[金朝] 赵秉文	让伐理难全，求仁岂怨天。乾坤吾道独，宇宙此山传。不肯食周粟，犹应饮舜泉。冥鸿饥欲死，落日唳昏烟。
河中八咏 其六 吴生画	[金朝] 赵秉文	吴生大士十六像，岁久尘昏蛛网丝。真物从来有真赏，息轩为作證明师。
河中八咏 其七 杨惠之维摩像	[金朝] 赵秉文	一默传心已失机，更求形似转成痴。至今遗像兀不语，犹似当初问法时。
河中八咏 其三 鹳鹊楼	[金朝] 赵秉文	楼成鹳鹊几时还，人去楼空境自闲。地接连城秋水渡，河分两岸夕阳山。汀烟冉冉分秦树，陇雁依依度晋关。千古废兴还造物，暂携风月出尘寰。
河中八咏 其四 逍遥楼	[金朝] 赵秉文	黄河城上逍遥楼，何人能作逍遥游。断霞落日今犹古，明月清风春复秋。千里兵尘常漠漠，五年心事漫悠悠。中条太华不忍见，云自高飞水自流。
河中八咏 其五 汾阳王像	[金朝] 赵秉文	天宝虏骑兴渔阳，首提孤军起朔方。扫除欃枪廓氛翳，再使日月光吾唐。丹青淩烟谁第一，功业汾阳异姓王。当时太尉亦雄伟，天不憖遗壮士伤。河中重镇甲天下，浑公与公屹相望。时危英雄常恨少，抚壁再拜涕泗滂。诸酋下马识公否，公虽云亡像在堂。
河中八咏 其一 舜井	[金朝] 赵秉文	一水独泠然，浮云几变迁。心知思舜处，时见井中天。
荷叶平	[金朝] 赵秉文	平生惯山水，见之如等闲。朅来惊老眼，何处无名山。崷崒千峰外，苍茫一雨间。山神应解事，为我洗孱颜。
红梨花应制	[金朝] 赵秉文	染根日日费天工，眼底梅花梦不同。春色似怜啼夜雨，天恩特许醉春风。袖障翡翠馀轻碧，雪点胭脂晕小红。汉主蕊宫三十六，溶溶和气月明中。
鸿沟	[金朝] 赵秉文	山川依旧霸图空，楚汉分沟一峡中。金翅鸟王分海立，却应筦尔笑英雄。
呼群鸣鹿图二首 其二	[金朝] 赵秉文	霜林枫叶动秋山，谁道呦呦物性闲。同类呼群更媒祸，世间何处不黄间。
呼群鸣鹿图二首 其一	[金朝] 赵秉文	麑班剥落错古锦，麚角轮囷生肉芝。呦呦谁见呼群态，忆在秋山扈从时。
滹沱	[金朝] 赵秉文	滹沱一箭截天来，六月砅雷打土崖。一夜北风吹岸改，直从中渡牵船回。
虎牢	[金朝] 赵秉文	两崖峡束枕洪涛，自古英雄争虎牢。苍天胡为设此险，长使战骨如山高。
扈跸万宁宫	[金朝] 赵秉文	一声清跸九天开，白日雷霆引仗来。花萼夹城通禁籞，曲江两岸尽楼台。柳阴罅日迎雕辇，荷气分香入酒杯。遥想薰风临水殿，五弦声里阜民财。
回春谷	[金朝] 赵秉文	冰崖雪柱道人家，谷榜回春事巳夸。却恐阳和在泉底，未春先发忍冬花。
会灵观即事二首 其二	[金朝] 赵秉文	欹枕北窗风，书叶久未定。午梦破华胥，起看松阴正。闲居观物化，静处见天性。鸣鸠亦何为，谷谷自相应。
会灵观即事二首 其一 戊寅五月十六日试宏词	[金朝] 赵秉文	灵宫初雨馀，散策步幽径。深樾不见人，微风度疏磬。心闲偶无事，虚极自生听。时复静中喧，归禽暮争暝。
鸡鸣山	[金朝] 赵秉文	烟蒸山腹晴犹湿，河带冰澌暖渐流。独上鸡鸣看日出，五云多处是皇州。
鸡鸣山下桥	[金朝] 赵秉文	两山相对翠屏开，一水中流碍石回。桥北桥南路分处，红尘一骑日边来。
即事	[金朝] 赵秉文	楼头不见暮山重，遥认青林雨意浓。一阵风来忽吹散，断云还补两三峰。
记梦	[金朝] 赵秉文	六年京国鬓尘黄，一望家山一断肠。病后始知谋退晚，梦中犹记和诗忙。风来竹里娟娟好，水过花间冉冉香。学道无成还自笑，人生习气果难忘。
济源四绝 其二	[金朝] 赵秉文	祠前缭绕无穷水，竹杪参差不尽山。极目水穷山尽处，天坛犹在白云间。
济源四绝 其三	[金朝] 赵秉文	树映楼台水映空，溪容林意两溶溶。夏山如醉无人画，远处微茫近处浓。
济源四绝 其四	[金朝] 赵秉文	毵毵云木晓相参，寺枕龙蟠十顷潭。一径通幽竹深处，居人指似侍中庵。
济源四绝 其一	[金朝] 赵秉文	歌管年年乐太平，而今钲鼓替欢声。裴公祠下无穷水，好乞馀波为洗兵。
寄陈正叔	[金朝] 赵秉文	渺渺西风去翼轻，霜林枫叶动秋声。嵩邛竞秀容多峭，河洛争流忌独清。广武山川留故垒，成皋草木閟空城。凭高一掬英雄泪，付与穷途阮步兵。
寄怀	[金朝] 赵秉文	不问山林与市朝，大都鹏鴳各逍遥。归心老去投林鸟，壮志春来挂壁弨。坐处工夫惟易可，闲中日月以琴消。十年镜里功名事，白发年来渐不饶。
寄王学士	[金朝] 赵秉文	寄语雪溪王处士，年来多病复何如。浮云世态纷纷变，秋草人情日日疏。李白一杯人月影，郑虔三绝画诗书。情知不得文章力，乞与黄华作隐居。
寄元裕之	[金朝] 赵秉文	久雨新晴散痹顽，一轩凉思坐中间。树头风泻无穷水，天末云移不定山。宦味渐思生处乐，人生难得老来閒。紫芝眉宇何时见，谁与嵩山共往还。
甲子元日大安早朝	[金朝] 赵秉文	阙角苍龙建斗杓，衣冠万国大安朝。使臣未入分班立，殿陛将升按笏招。彩殿中间瞻北极，丹墀侧畔听箫韶。太初甲子天元朔，万岁常瞻玉烛调。
江岸舣舟图	[金朝] 赵秉文	远村树如荠，近岸舟如月。孤舟泊沙尾，危樯见木末。前山景色佳，日暮凉风发。时有渡头人，萧萧吹素发。
金莲川	[金朝] 赵秉文	一望天莲五色中，离宫风月满云龙。向来菡萏香销尽，何许蔷薇露染浓。秋水明边罗袜步，夕阳低处紫金容。长杨猎罢回天仗，万烛煌煌下翠峰。
金水河	[金朝] 赵秉文	金水河边驻马时，熙春阁外夕阳微。旧时同乐园前水，曾照寒鸦几度归。
锦波亭	[金朝] 赵秉文	柳影移堤步晚凉，清溪放月水泱泱。胸中经纬天机锦，闲却小亭风露香。
井陉韩信庙	[金朝] 赵秉文	朝涉滹沱流，驱马望太行。暮投井陉宿，仆痡马玄黄。地瘠靳春色，山高易夕阳。暮天飞鸟尽，伫立向苍茫。
净安寺紫蜡梅	[金朝] 赵秉文	倩谁传语主林神，莫以时宜斗斩新。只是旧时黄面老，而今现作紫金身。
静阳道中	[金朝] 赵秉文	路转山腰步步迷，高林浅水下回溪。荞花酿蜜蜂贪腹，柏叶储香麝养脐。不觉困来寻短梦，偶逢佳处入新题。何时更到园林寺，看遍峰峦处处低。
九日登繁台寺	[金朝] 赵秉文	九日独何日，寒花发幽芬。波澄无馀滓，天清廓游氛。雕翼盘迅风，鸿响厉层云。我与二三友，意适同酣醺。南登歌吹台，一吊信陵君。捐躯赴赵壁，谈笑却秦军。夷门今安在，草没侯嬴坟。我亦感激士，白首羞论文。禁中有颇牧，慷慨志奇勋。登临送将归，无为怆离群。苍茫视八极，烟霭何纷纷。怀士抚长剑，怅然日西曛。
九日繁台寺	[金朝] 赵秉文	九日登临一散怀，繁台寺下插花回。空明衣上波光动，知是扁舟泛月来。
九日会极目亭	[金朝] 赵秉文	孤亭高压冷云堆，九日登临贳酒杯。魏国河山残照在，梁王台殿野花开。鸥从白水明边没，雁向青天尽处回。未必龙山如此会，座中三馆尽英才。
九月十一日夜对月	[金朝] 赵秉文	无花无酒过重阳，转觉闲居兴味长。明月岂随人薄厚，黄花不逐世炎凉。闰年节晚初过雁，老境衾寒知有霜。清境唤回蝴蝶梦，起寻竹影据胡床。
就刘云卿第与同院诸公喜雨分韵得发字	[金朝] 赵秉文	君家南山有衣钵，丛桂分香老蟾窟。从来青紫半门生，今日子孙床满笏。尔来先生复秀出，论事观书眼如月。岂惟传家秉赐彪，亦复生儿勔勮勃。往时尝乘御史骢，未害霜蹄聊一蹶。双凫古邑试牛刀，百里治声传马卒。今年视草直金銮，云章妙手看挥发。老夫当放一头地，有惭老骥追霜鹘。座中三馆尽豪英，健笔纵横建安骨。已知佳会得四并，更许深杯辞百罚。我虽不饮愿助勇，政要青灯照华发。但令风雨破天悭，未怕归途洗靴袜。
菊二首 其二	[金朝] 赵秉文	西风吹叶静千林，独有幽香伴苦吟。细叶宫槐舒碧皱，小花佛顶晕黄深。谁怜细雨情何限，可忍清霜瘦不禁。寄语儿曹莫轻折，重阳留待付孤斟。
菊二首 其一	[金朝] 赵秉文	水冷云疏木叶黄，绕篱目送雁南翔。酒倾桑落林庐静，秋入骚人齿颊香。人惜后期沾雨露，天教晚节傲风霜。凭谁寄语陶元亮，不为南山兴自长。
开元寺	[金朝] 赵秉文	岁久开元寺，槐花落石龙。僧瓶深碧甃，蜗壁篆金容。窗影年年塔，禽栖夜夜钟。平生睡秋雨，竹阁味偏浓。
岢岚赋雪分韵得素字	[金朝] 赵秉文	闭门三日雪，荒城甚无趣。土屋多半颓，鸡犬迷牖户。云端高青荧，天色易晚暮。寒迷日车辙，清绝坤维柱。竹藏冻虺蛰，松摧老蛟怒。饿鸢嚇痴雏，饥鹰迹寒兔。野人市樵苏，不辨入市路。蹇驴局峻坂，愁见冰河渡。阳衰理必复，天地岂终冱。伫看黄云晴，飞屑落高树。
酷暑二首 其二	[金朝] 赵秉文	石枕绳床夏簟藤，慢肤终日厌歊蒸。梦飞楚泽三千里，人在秦楼十二层。松顶露凉时警鹤，山房泉冷独输僧。人间膏火鏖城市，世外清凉胜饮冰。
酷暑二首 其一	[金朝] 赵秉文	林鸦开咮忘飞腾，天地为炉万象蒸。冰井汤鏖几千尺，塔铃风閟十三层。梦魂正绕云帆客，画本閒临雪麓僧。一枕雨窗惟静胜，不须赤脚踏层冰。
涞阳道中	[金朝] 赵秉文	石头荦确水纵横，人在青山影里行。忽悟过溪惊笑语，断崖茅屋暮舂声。
郎山杂咏十首 其八 泓云泉	[金朝] 赵秉文	蔼蔼春云滋，岩溜滴泉乳。独留一泓碧，去作人间雨。
郎山杂咏十首 其二 马耳峰	[金朝] 赵秉文	房驷落人间，入石露双碧。月明闻夜嘶，惊落山头石。
郎山杂咏十首 其九 上龙门	[金朝] 赵秉文	南北两石门，上下一灵鹫。仰看莲峰立，忽见天门透。
郎山杂咏十首 其六 五芝峰	[金朝] 赵秉文	白云如幽人，出山本无期。朝来抱幽石，五峰成五芝。
郎山杂咏十首 其七 郁秀峰	[金朝] 赵秉文	道人西涧来，衣上南山雨。心知石堂烟，晴峰正堪数。
郎山杂咏十首 其三 仙人峰	[金朝] 赵秉文	世界几微尘，古今一昏晓。笑谢区中缘，独立万物表。
郎山杂咏十首 其十 下龙门	[金朝] 赵秉文	乱峰排鸟道，一水会龙门。禹力不到处，犹如沧海尊。
郎山杂咏十首 其四 摩云峰	[金朝] 赵秉文	青山本无情，白云自来往。身在浮云中，仰看浮云上。
郎山杂咏十首 其五 独冠峰	[金朝] 赵秉文	大埚难为兄，小埚难为弟。百里见主峰，众山皆迤逦。
郎山杂咏十首 其一 天城	[金朝] 赵秉文	造化抟清气，秀出天城山。青松伴僧老，白云如我闲。
李夫人墓	[金朝] 赵秉文	夫人临诀时，掩面羞人主。空馀返魂香，默默不得语。千秋百岁后，粉黛化为土。一笑不成妍，春风花自舞。
荔支图	[金朝] 赵秉文	雨滴铃声蜀道长，都缘一曲荔支香。宣和无限丹青手，好画当年花石纲。
栗	[金朝] 赵秉文	渔阳上谷晚风寒，秋入霜林栗玉乾。未析棕榈封万壳，乍分混沌出双丸。宾朋宴罢煨秋熟，儿女灯前爆夜阑。千树侯封等尘土，且随园芋劝加餐。
连云潮退	[金朝] 赵秉文	夕阳明岛寺，海气入边城。潮落青鱼出，泥深白鸟行。
连云岛望海	[金朝] 赵秉文	壮观天东第一游，晓披绝岛寄冥搜。烟中熊岳随潮没，天际辽江入海流。地绝四维那辨树，风来万里忽通舟。我从析木西南境，回望中原四百州。
梁园中秋	[金朝] 赵秉文	今夜梁园月，相逢酒一尊。他时千里共，此会几人存。老我追随尽，怜渠笑语温。不眠瞻玉兔，终夕露荷翻。
辽东	[金朝] 赵秉文	几家篱落枕江边，树外秋明水底天。日暮沙禽忽惊起，一痕冲破浪花圆。
列子庙二首 其二	[金朝] 赵秉文	东土西天一幻缘，先生古佛岂其仙。攓蓬指处无生死，勘破髑髅未兆前。
列子庙二首 其一	[金朝] 赵秉文	天禄雠书已断编，枉将放荡杂真筌。如何得似东皋子，删却杨朱力命篇。
临韩干马	[金朝] 赵秉文	秋日平原看肉飞，千金市骨眼中稀。世间赖有丹青手，韩干丹青又已非。
临洺	[金朝] 赵秉文	聪山洺水送还迎，世事浮云几变更。白发重来相识尽，逢人欲问小时名。
灵峰院	[金朝] 赵秉文	天门划断两崖青，拄杖灵峰顶上行。一片白云岩下起，不教眼力尽东溟。
灵感寺二首 其二	[金朝] 赵秉文	青青隐隐入烟微，一日看山坐水涯。何事晚来风截断，偶看白鸟过林时。
灵感寺二首 其一	[金朝] 赵秉文	斜廊深院断人行，雪聚松了立鸟清。僧腊数残门乍启，惊飞谇语独含情。
灵岩寺	[金朝] 赵秉文	泰山天下山，方山屹相对。何时巨鳌趾，中断神斧快。遂令齐与鲁，划若中作界。阳坡青磝磝，阴崖白硙硙。众峰如环城，盘盘一都会。一径入灵岩，十里行竽籁。飞泉何处来，石梁纳高派。金碧閟精蓝，未到气先迈。钟鱼集万指，陈迹向千载。何人僧伽藜，入壁了无碍。铁君岂知道，證此身不坏。异类服猛逸，草木动光怪。信知像教力，超越范围外。年来笔墨废，政坐耳目隘。不行万里脚，恐负三生债。济南山水窟，岩寺风烟最。乞我一把茅，飞身入图画。
龙门	[金朝] 赵秉文	洛阳三日雨，不见龙门面。流水入野田，归云抱幽巘。因寻香山眠，遂就石楼饭。山川宛如昔，白傅不可见。
龙山怪松	[金朝] 赵秉文	自笑书生骨相穷，倒骑驴看两三峰。天东稍喜无碑读，踏雪还来看怪松。
陇州进黄鹦鹉应制	[金朝] 赵秉文	陇鸟明时亦效祥，天教合侍赭袍黄。九重城里骈莺舌，百子池边借鹄裳。夜臂翠帘条脱重，春笼珠殿荔枝香。紫宸朝退鸣鞘远，偷学山称万岁觞。
楼上二首 其二	[金朝] 赵秉文	山城过雨怯衣单，清晓楼头六月寒。却唤奚奴添半臂，要乘凉气倚栏干。
楼上二首 其一	[金朝] 赵秉文	楼头四面好风生，下与遥山一样平。睡起沙幮欹枕处，恰如水底看云行。
卢沟	[金朝] 赵秉文	河分桥柱如瓜蔓，路入都门似犬牙。落日卢沟沟上柳，送人几度出京华。
卢岩	[金朝] 赵秉文	龙潭绕石壁，鸟道盘青苍。飞泉从中来，声落读书堂。左右洒石壁，石上含宫商。尚疑卢徵君，醉骑白鸾翔。至今明月夜，飞下青山长。去之五百载，丘壑道愈光。举瓢饮此水，清风益难忘。
芦芽山	[金朝] 赵秉文	荷叶平初尽，芦芽势渐分。朝来知宿雨，谷底见归云。日上松犹滴，风来草自薰。临溪归路险，万筏下河汾。
庐州城下	[金朝] 赵秉文	月晕晓围城，风高夜斫营。角声寒水动，弓势断鸿惊。利镞穿吴甲，长戈断楚缨。回看经战处，惨淡暮烟生。
马上见桃花	[金朝] 赵秉文	可怜马上逢春色，不得明窗贮古瓶。只恐东风易零落，兔葵燕麦又青青。
马头	[金朝] 赵秉文	天外乱山围旷野，水边孤塔背层城。马头才指桑乾路，愁见行人问去程。
马头山清居院	[金朝] 赵秉文	每逢佳处辄安跧，及到清居半日悭。晓壁撼钟云离石，夜泉洗钵月摇山。人生能作几时客，林下都无一个闲。不信试看题壁字，明朝多是马头还。
梅和尚节使挽词二首 其二	[金朝] 赵秉文	走卒知虎将，儿童说义州。甘心轻白羽，苦战脱兜鍪。援绝挥戈地，创馀振臂秋。英魂知不泯，结草抗邦仇。
梅和尚节使挽词二首 其一	[金朝] 赵秉文	鏖战群奔外，申威一呼间。功名归死事，义勇鄙生还。矢向胡天尽，弓犹汉月弯。君王思战苦，起冢象天山。
猛虎行	[金朝] 赵秉文	孤虎在深山，一怒风林披。朝食千牛羊，暮食千熊罴。虎暴尚可制，人还寝其皮。旄头飞精光，落地为积尸。焚山赭草木，血积成污池。万灵泣上诉，生民将何为。帝怒敕六丁，雷电下取之。埋魂九地底，压以泰山坻。然后天下人，颇得伸其眉。寄言颠越者，毋得育种遗。
梦登华山	[金朝] 赵秉文	梦登莲华峰，举手摩青天。道人洗我心，相与掬飞泉。风吹青霞佩，飘若云中仙。下视尘世人，扰扰纷腥膻。直欲叫苍穹，生灵日熬煎。安得侧仙掌，狂澜回百川。一洗胡羯尘，万骑还全燕。功成不受赏，弃之若浮烟。金膏换绿发，玉液炼丹田。金丹如可冀，脱屣区中缘。闲寻碧玉调，朗咏青苔篇。还骑双白鹤，飞下青山巅。
秘魔岩	[金朝] 赵秉文	铁锁关藏五百龙，文殊游戏作神通。山僧要辨金刚眼，莫谓鱼虾在此中。
明惠皇后挽歌词四十首 其八	[金朝] 赵秉文	膺符称太母，衍庆广金源。衣练蠲重彩，躬蚕屈至尊。赐冰防病暍，恤狱恐民冤。孝意遵遗训，词臣叹永言。
明惠皇后挽歌词四十首 其二	[金朝] 赵秉文	威仪文物备，祖载出菆涂。薄葬追三代，严禋致九虞。仁恩遗凤诏，功德载龟趺。左右重兴业，诗书赞永图。
明惠皇后挽歌词四十首 其二十	[金朝] 赵秉文	六綍辞秋殿，玄堂启夜扉。一朝藏寿器，千载閟容衣。县象轩星掩，哀歌薤露稀。松楸交隧道，会有五云飞。
明惠皇后挽歌词四十首 其二十八	[金朝] 赵秉文	玉音昭懿行，彤管列闳休。今日归陵寝，何年返玉楼。圣心方尽孝，鸾驭竟难留。陵树西风里，千秋万古愁。
明惠皇后挽歌词四十首 其二十二	[金朝] 赵秉文	阴化毗乾造，熙朝赖母临。功勋新女史，德泽浃人心。偃月丰容閟，轩星瑞彩沉。笳声哀不尽，陵柏自森森。
明惠皇后挽歌词四十首 其二十九	[金朝] 赵秉文	群生资茂育，至德果难名。凭几言犹在，因山事已成。西风翻画翣，落日送铭旌。羽卫归来晚，萧萧万马鸣。
明惠皇后挽歌词四十首 其二十六	[金朝] 赵秉文	风急摇寒树，虹蜚薄太阴。云随仙驭远，尘入绮帘深。索莫长秋外，萧条湘水浔。圣情时怅望，流泪满宸襟。
明惠皇后挽歌词四十首 其二十七	[金朝] 赵秉文	吉梦扪天后，明禋配地时。嫔虞彰淑慎，生武极恩慈。无复金舆返，空瞻画翣驰。萧萧松柏路，长夜閟神仪。
明惠皇后挽歌词四十首 其二十三	[金朝] 赵秉文	元勋施社稷，茂德庇人民。色养嗟中阻，灵游忽上宾。侍臣歌薤露，神物护龙輴。祔庙推尊谥，千龄宝册新。
明惠皇后挽歌词四十首 其二十四	[金朝] 赵秉文	太姒敦周化，涂山启夏家。尊名天比峻，淑德日增华。孝享心何切，仙游望愈赊。空馀遗令在，攀慕极幽遐。
明惠皇后挽歌词四十首 其二十五	[金朝] 赵秉文	天祸缠兴庆，幽堂掩后帏。徽音知有嗣，孝养痛长违。夜月空椒屋，秋风冷玉衣。遥瞻陵寝上，惨淡暮云飞。
明惠皇后挽歌词四十首 其二十一	[金朝] 赵秉文	保阿成训在，阃阈令仪昭。俭德高千古，仁声溢两朝。事随流水逝，愁逐冷云飘。仙驭知何适，凭谁问泬寥。
明惠皇后挽歌词四十首 其九	[金朝] 赵秉文	葛覃歌节用，卷耳颂求贤。遽厌人间世，还为物外仙。会观歌薤露，无复梦扪天。玉座虚长乐，依然夜月悬。
明惠皇后挽歌词四十首 其六	[金朝] 赵秉文	阿母瑶池去，应归海上峰。宝奁空有象，练幄静无踪。孝享严三庙，舆仪备九龙。献陵今密迩，挥泪洒楸松。
明惠皇后挽歌词四十首 其七	[金朝] 赵秉文	圣德高千古，慈闱十万春。地维伤绝纪，月彩忽韬轮。应物归先识，忧民感至仁。神仪虽已閟，遗范不埃尘。
明惠皇后挽歌词四十首 其三	[金朝] 赵秉文	太极齐元始，三光并照临。勤劳忧国念，恻怛爱民心。玄鸟歌殷母，思齐咏太任。两朝难俪美，万古播徽音。
明惠皇后挽歌词四十首 其三十	[金朝] 赵秉文	音容归寿器，管御玉衣闲。圣孝空如慕，慈颜痛莫攀。云愁萦汴水，雾惨锁夷山。怅望白杨路，翟车竟不还。
明惠皇后挽歌词四十首 其三十八	[金朝] 赵秉文	蜃辂陈彝宪，龟人献吉占。郊衢笳鼓咽，羽卫禁兵严。云气迎鸾驭，秋尘翳宝奁。祝官扬至德，简册发幽潜。
明惠皇后挽歌词四十首 其三十二	[金朝] 赵秉文	一纪成功著，乘鸾上九天。物生思德载，圣虑想恩怜。俭素言犹在，宽慈事有传。禁闱斜日晚，空袅宝炉烟。
明惠皇后挽歌词四十首 其三十九	[金朝] 赵秉文	月殿封鸾鉴，风帏卧佩环。百神来肃卫，万骑尽虚还。雨泣铭旌湿，风凄穗幄闲。仙游无觅处，追慕惨宸颜。
明惠皇后挽歌词四十首 其三十六	[金朝] 赵秉文	冯相方观祲，巫阳忽告灾。千秋临宝殿，一夕閟泉台。纚绋悲长往，灵輴挽不回。昊天思罔极，长使圣情哀。
明惠皇后挽歌词四十首 其三十七	[金朝] 赵秉文	仙源周太子，华裔汉徵君。生圣休祥著，忧民俭德勤。姜嫄忻懿范，光烈恧鸿勋。辅就中兴业，飘然返白云。
明惠皇后挽歌词四十首 其三十三	[金朝] 赵秉文	飘飖成远驾，寂静掩玄堂。荡荡神功著，巍巍圣业彰。周任扬溢美，汉邓蔼馀芳。末命丁宁意，忧民不暂忘。
明惠皇后挽歌词四十首 其三十四	[金朝] 赵秉文	褒赞存公议，无惭六后名。妆奁空有迹，佩玉寂无声。祭享升清庙，哀号动圣情。神灵阴有力，保佑再升平。
明惠皇后挽歌词四十首 其三十五	[金朝] 赵秉文	蘋藻亲三奠，袆褕备六衣。坤元方载物，轩宿遽沦晖。庙貌严新祔，神游邈不归。白云无处所，长傍德陵飞。
明惠皇后挽歌词四十首 其三十一	[金朝] 赵秉文	孙谋贻嗣圣，内教辅先朝。孝敬全终始，勤劳继夙宵。民灾忧水沴，边患虑天骄。大渐惟几际，犹思俭德昭。
明惠皇后挽歌词四十首 其十	[金朝] 赵秉文	谦抑传家法，宽仁沃帝聪。礼崇光教塔，时奉孝严宫。皂隶恩皆及，嫔妃爱悉同。绕阶花泣露，应是怨西风。
明惠皇后挽歌词四十首 其十八	[金朝] 赵秉文	宽和能待物，凝密劝行仁。道德持三宝，恩私逮四民。两朝隆汉礼，十乱冠周臣。一旦仙游去，空馀四海春。
明惠皇后挽歌词四十首 其十二	[金朝] 赵秉文	方享东朝奉，俄成甲子还。玉梳音窅窅，彤管事班班。陵寝音容閟，蓬莱日月閒。丁忧遗诏在，恩泽满人间。
明惠皇后挽歌词四十首 其十九	[金朝] 赵秉文	心知为善乐，敬傅又尊师。国化濯衣俭，民歌赐药慈。诵经虚玉案，奉佛冷金彝。遗旨无穷恨，风吹遍九疑。
明惠皇后挽歌词四十首 其十六	[金朝] 赵秉文	奔走来群辟，哀摧动百灵。妖氛湮壁月，霄汉殒轩星。玉几贻周训，妆奁泣汉庭。近畿遵薄葬，神意想来宁。
明惠皇后挽歌词四十首 其十七	[金朝] 赵秉文	身尊恒率礼，名正更持谦。椒掖坤仪正，天庭母训严。鸿名登玉简，遗像入霜缣。异日朝陵处，应须启镜奁。
明惠皇后挽歌词四十首 其十三	[金朝] 赵秉文	式属多难际，方承长乐欢。霜飞金殿冷，月没桂宫寒。雨泣愁云惨，风悲薤露残。南山为乐石，遗美岂能刊。
明惠皇后挽歌词四十首 其十四	[金朝] 赵秉文	一纪坤仪正，千龄母范彰。徽音齐太姒，厚德配娥皇。衣练昭纯俭，因山戒厚藏。伤心彤史上，千古播遗芳。
明惠皇后挽歌词四十首 其十五	[金朝] 赵秉文	缑氏传仙裔，燕山启梦符。化人先正己，祈福为民敷。疾殆申遗命，忧深示永图。伤心虞帝事，烟雨暗苍梧。
明惠皇后挽歌词四十首 其十一	[金朝] 赵秉文	庆源钟马邓，何止活千人。阴化行中壸，私权抑外亲。凤舆归厚夜，蚕馆闭长春。萧寺诸嫔御，能忘赐膳频。
明惠皇后挽歌词四十首 其四	[金朝] 赵秉文	阶蓂凋叶尽，宫漏滴声残。玉几俄遗训，龙楼罢问安。云容愁惨戚，风色恸悲酸。万古馀功德，煌煌玉册寒。
明惠皇后挽歌词四十首 其四十	[金朝] 赵秉文	月晕惊亏薄，川流骇沸腾。忧勤终爽豫，报施似无凭。长夜扃银海，愁云惨玉绳。圣心哀念切，素幄每晨兴。
明惠皇后挽歌词四十首 其五	[金朝] 赵秉文	畴昔占虫梦，今来叹凤飞。汉宫遗内则，文母谢芳徽。永卧重泉夜，空馀大练衣。魏郊宁久驻，会看德陵归。
明惠皇后挽歌词四十首 其一	[金朝] 赵秉文	皇明齐月象，厚德配坤元。恻怛忧民意，勤劳毓圣恩。国风悲卷耳，星纬暗轩辕。丧妣人心痛，哀号望寝园。
抹里湛酒	[金朝] 赵秉文	乍坼香泥瓮酿成，一鞭先到日边城。玻璃色映蔷薇露，沆瀣光浮金菊英。偶说中州先酒谱，赖传后世以诗名。相如病渴焉能赋，久矣吾衰畏后生。
墨梅	[金朝] 赵秉文	画师不作胭脂面，却恐傍人嫌我真。相逢莫道不相识，夏馥从来琢玉人。
暮春	[金朝] 赵秉文	自嗟中岁在，不与暮春宜。非复欢娱地，其如老大时。百年归览镜，万事入支颐。此意无人会，陶情一赋诗。
暮春得寒字	[金朝] 赵秉文	九日聊偷一日闲，三分春色二分阑。乡关梦里人空老，风雨夜来花更残。乍坼瓮泥糕酒熟，未开火禁粥饧寒。何时投劾归田去，杨柳阴中把钓竿。
暮春用寒字韵二首 其二	[金朝] 赵秉文	一年芳物已阑珊，年少春愁为牡丹。村落人家雨前后，蓬窗罩纸护蚕寒。
暮春用寒字韵二首 其一	[金朝] 赵秉文	柳阴彩舰系朱栏，楼外鞦韆搭画杆。祓禊人归池馆静，吹花风急皱波寒。
暮归	[金朝] 赵秉文	贪看孤鸟入重云，不觉青林雨气昏。行过断桥沙路黑，忽从电影得前村。
拟东坡谪居三适 其二 午窗曝背	[金朝] 赵秉文	清晨了公事，及午身得闲。南荣有晴日，曝背于其閒。稍稍阳光舒，融融和气还。时携一册书，眼花纷斓斑。倦即枕书卧，散尽腰脚顽。清于三杯馀，甜胜一味跧。人间有此适，不忧天公悭。世人慕暖热，肉屏醉云鬟。虽得一饷乐，忧喜常相关。痴儿亦笑我，市中有樵山。
拟东坡谪居三适 其三 夜卧煖炕	[金朝] 赵秉文	京师苦寒岁，桂玉不易求。斗粟换束薪，掉臂不肯酬。日粜五升米，未有旦夕忧。近山富黑瑿，百金不难谋。地炕规玲珑，火穴通深幽。长舒两脚睡，暖律初回邹。门前三尺雪，鼻息方齁齁。田家烧榾柮，湿烟泫泪流。浑家身上衣，炙背晓未休。谁能献此术，助汝当衾裯。
拟东坡谪居三适 其一 旦起咽日	[金朝] 赵秉文	老人畏朝寒，常恨为物役。爬搔未云已，简书催我出。尔来先朝参，晨起喜见日。王事有期程，安能待子息。披衣向东方，聊复效龟吸。渐渐支体柔，谷谷真气入。少焉肝肠暖，阳和通百脉。吾年六秩馀，前路那可必。未来不吾预，已逝安容息。及此未病閒，聊冀一溉益。
拟陶和许至忠二首 其二	[金朝] 赵秉文	归田有何乐，佳处正在兹。闲与老农语，夜雨深一犁。行年近六十，悠悠复何之。有田足我食，有布成我衣。富于黔娄生，乐于荣启期。妻子愠见言，一点不上眉。吾师有遗训，贫贱不能移。
拟陶和许至忠二首 其一	[金朝] 赵秉文	西日颓残照，北风凛寒威。侏儒饱欲死，幽人独无衣。不上北阙书，甘采西山薇。曾子已再化，宁蘧早知非。岂不乐仕宦，恐与心事违。柴桑旧三径，吾行其庶几。尚怜渊明翁，颇负责子讥。隐几茅檐下，聊欲曝斜晖。
庞才卿画春山归隐图	[金朝] 赵秉文	了无车马到山家，门外东风扫落花。春入山閒人不见，无时无处不烟霞。
庞才卿画长江图	[金朝] 赵秉文	青山隐隐水悠悠，何处长江是尽头。欸乃一声人不见，忽从天际下归舟。
陪李舜咨登悯忠寺阁	[金朝] 赵秉文	日月缠双栱，风烟纳寸眸。云山浮近甸，宇宙有高楼。鸟外馀残照，天边更去舟。登临有如此，况接李膺游。
陪赵文孺路宣叔分韵赋雪	[金朝] 赵秉文	堂堂翰林公，清癯如令威。雪花对尊酒，浩气先春归。一还天地素，平尽山川巇。松竹泻清声，窗户明幽辉。呼童设茶具，巡檐收落霏。清寒入诗肠，思绕昏鸦飞。力除盐絮俗，改事文章机。后生那办此，颦眉正冥挥。请看西溪老，传著东坡衣。
琵琶岭	[金朝] 赵秉文	晓拂朱栏满袖风，支颐吟望翠微中。薄云漏日岩开碧，浅露离花涧滴红。马散平坡临水聚，人来盘路到山穷。子云老大无才思，懒赋长杨五柞宫。
平湖戏鸭图	[金朝] 赵秉文	平湖飞下蹙双纹，翻动江南水底云。尽日自来还自去，尘埃满眼不如君。
平泉店逢夏使	[金朝] 赵秉文	穹庐毳服异华风，马上相逢一笑同。赠我何劳绕朝策，贺兰千里已胸中。
坡阳归隐图	[金朝] 赵秉文	年过六秩尚蹉跎，奈此坡阳归隐何。不是不归归未得，家山虽好虎狼多。
琴筑轩	[金朝] 赵秉文	琴筑虽有韵，不鼓则不鸣。流水无徽弦，使我神虑清。风月为节奏，是中无亏成。聊将不俗耳，听此无弦声。无声非无闻，声自根极生。隐几以眼听，颓然遗其形。少焉性空水，灵台湛虚明。从渠童子见，掷瓦戏清泠。
清居寺五杉亭观子野留题	[金朝] 赵秉文	五杉今日祗三株，曾是诗人叹息馀。君去我来杉尚在，断肠君没见君书。
庆学士叔献七十寿二首 其二	[金朝] 赵秉文	小筑龙潭德不孤，卢鸿新有草堂图。四朝人物今谁在，二老风流与我俱。把酒笑谈犹解醉，上山筋力不须扶。文章不逐年龄改，能为开兴作颂无。
庆学士叔献七十寿二首 其一	[金朝] 赵秉文	乞得闲身七十馀，知几初不为鲈鱼。胸中幸有平边策，林下聊观养性书。收拾云山归蜡屐，卷藏事业入篮舆。君王拊髀思颇牧，未许先生作隐居。
庆云道中	[金朝] 赵秉文	对岸青山隔，孤城碧浪开。绿芜天际合，白鸟日边回。渡口呼舟急，沙头立马催。夕烟生极浦，欲上客衣来。
穷愁二首 其二	[金朝] 赵秉文	何处新秋好，飘萧意欲仙。乍凉新雨后，欲曙未明前。莎影蛩吟地，松梢鹤唳天。物情无好丑，适意各天然。
穷愁二首 其一	[金朝] 赵秉文	乍喜三庚伏，还惊一叶凉。穷愁天色少，睡思雨声长。掩卷悲兴替，怀人问在亡。平生庾开府，诗兴未能忘。
秋怀次高参军韵	[金朝] 赵秉文	秋风萧条秋气伤，岁云暮矣思故乡。客行来归正落木，雁飞不下空斜阳。白草冈头风似箭，黄沙戍下月如霜。闻君近有从军作，愁思与之谁短长。
秋日郊行	[金朝] 赵秉文	瘦马兀西风，节物遽如许。雀噪晚禾场，蝶飞秋菜圃。桑枯窍呼风，槐老皮溜雨。闻声不见人，隔林挝社鼓。
秋雨	[金朝] 赵秉文	天边认遥电，云际尚残阳。雨脚夜深白，涛头晓霁黄。沙边明雁影，林下见山光。拟尽登高兴，秋怀祇自伤。
秋雨	[金朝] 赵秉文	十日秋霖不出门，门前流水似江村。墙头新竹大于母，砌下老桐今有孙。泽雁背飞惊吹急，濠鱼逆上避河浑。秋风未得乘槎便，拟控扶摇北海鹍。
人日游西山寺观谢章壁画山水	[金朝] 赵秉文	萧寺荒堂三五间，谢章满壁画江山。天涯霜雪少春意，一日携酒开心颜。饥禽穿窗啄官粟，岁久刓墙樵指秃。山僧送客不关门，寒云夜夜飞来宿。
汝瓷酒尊	[金朝] 赵秉文	秘色创尊形，中泓贮醁醽。缩肩潜蝘蜓，蟠腹涨青宁。巧琢晴岚古，圆瑳碧玉荧。银杯犹羽化，风雨慎缄扃。
闰八月十八日会同馆诸公同赋绝句五首 其二	[金朝] 赵秉文	闰年都未有新霜，探借秋花十日香。径约同僚同一醉，有花有酒即重阳。
闰八月十八日会同馆诸公同赋绝句五首 其三	[金朝] 赵秉文	太平胜事古难并，且尽清欢伴醉醒。座上少年三馆秀，也知傍有老人星。
闰八月十八日会同馆诸公同赋绝句五首 其四	[金朝] 赵秉文	老去追欢强不能，少时思酒似痴蝇。佩刀左右更相笑，我已年来绝爱憎。
闰八月十八日会同馆诸公同赋绝句五首 其五	[金朝] 赵秉文	宾主相忘间浊清，坐中谈笑杂歌声。道人嘿坐无分别，总是秋风万籁鸣。
闰八月十八日会同馆诸公同赋绝句五首 其一	[金朝] 赵秉文	一年十二度圆月，及到中秋此夜偏。天意自怜风露爽，更教明月十三圆。
塞上四首 其二	[金朝] 赵秉文	因寻射雕垒，偶到杀狐川。卤地牛羊瘦，边沙草木膻。废城馀井臼，古戍断烽烟。自说无征战，经今六十年。
塞上四首 其三	[金朝] 赵秉文	薄宦边城里，经年无客过。一川平地少，四面乱山多。野色连秋塞，边声入暮河。旧貂寒更薄，飘寄欲如何。
塞上四首 其四	[金朝] 赵秉文	树霭连山郭，林烟接塞垣。断崖悬屋势，涨水没沙痕。烽火云间戍，牛羊岭外村。太平闲檄手，文字付清樽。
塞上四首 其一	[金朝] 赵秉文	穷边四十里，野户两三家。山腹过云影，波光战日华。汲泉寻涧曲，樵路入云斜。随分坡田罢，还簪野草花。
三山渡口	[金朝] 赵秉文	春水三山渡，斜阳八字堤。河淤树身短，沙截草痕齐。地纳黄流大，天衔浚泽低。故人不我见，愁思使人迷。
三苏帖二首 其二	[金朝] 赵秉文	君家一日会三苏，翰墨人间今古无。时向明窗展横幅，不须更写德星图。
三苏帖二首 其一	[金朝] 赵秉文	他年鸿雁各分飞，风雨潇潇有所思。犹记读书怀远驿，夜深灯火对床时。
三台怀古	[金朝] 赵秉文	人道奸雄君似鬼，奸雄我道鬼输君。身犹北面魏基建，骨入西陵汉鼎分。贪与卯金成舜禹，不知典午笑桓文。清漳不洗前朝恶，日绕三台送夕曛。
三学院对月	[金朝] 赵秉文	何年觐佛朝天子，各以宝花楼阁俱。为问上方银世界，不知有此夜寒无。
散策	[金朝] 赵秉文	解鞍成小憩，散策遂幽欣。偶拂水边石，坐看嵓上云。桑麻深畏景，水竹淡斜曛。兴寄方自得，清凉谁与分。
山行四绝 其二	[金朝] 赵秉文	漠漠青田鹭啄苔，背人飞去又飞回。青山影里衔青稻，知是济源枋口来。
山行四绝 其三	[金朝] 赵秉文	树根系筏水沦漪，雨里看山也大奇。不见文公陈迹在，摩挲苔壁认题诗。
山行四绝 其四	[金朝] 赵秉文	玉柱峰前紫翠堆，道人架竹引泉来。穿云络石无人见，下赴龙门作怒雷。
山行四绝 其一	[金朝] 赵秉文	终日看云不忍还，马蹄荦确两山间。雨声欲到诗人耳，云气先濛一半山。
上方	[金朝] 赵秉文	山近西台易夕烟，东台占得夕阳偏。贪看归鸟过林隙，不觉奇峰堕眼前。土灶夜烧松叶火，石盆晓漱菊花泉。丹梯横绝青山路，劝子先参鸟道玄。
上巳游西园分韵得兰字与杨礼部携同院诸公赋二首 其二	[金朝] 赵秉文	跨凤骑麟玉笋班，蹇驴不作杜陵酸。已烦茧纸书陈迹，更许仙舟泛碧澜。酒令致师严细柳，诗朋鏖战剧皋兰。鳌头却返瀛洲去，梦觉扬州鹤背宽。
上巳游西园分韵得兰字与杨礼部携同院诸公赋二首 其一	[金朝] 赵秉文	相逢草草即杯盘，谁识吾曹个里欢。燕蹴檐花堕茵席，鱼摇波日动栏干。无穷照影溪溪柳，不住吹香畹畹兰。已属清明连上巳，更容飞盖接鹓鸾。
少林	[金朝] 赵秉文	只么西来坐面墙，更无一法付神光。少林自有吹毛物，三十六峰如剑铓。
射虎	[金朝] 赵秉文	眼光百步透林寒，抵死嗔人守九关。只道草中藏白额，岂知世上有黄间。才闻父老愁三害，倏见熊罴寝一班。寄谢咸阳叹黄犬，何如雾豹隐南山。
圣安小集	[金朝] 赵秉文	松轩却扇风仍好，苔径无花雨亦香。门外市声鏖午枕，老僧元不下禅床。
十月菊得深字	[金朝] 赵秉文	地偏开较晚，风劲可能禁。雨渍金英浅，寒添紫晕深。抱丛无晚蝶，窥蕊有贞禽。留待飘云后，梅花约重寻。
石楼	[金朝] 赵秉文	月约风期屡往还，水声山色石楼间。大家也入香山去，那个心如白傅闲。
试院中愁坐叔献学博忽送红梅小桃数枝坐念春物骀荡西园开钥不得一观作诗破闷兼简张文学仲山	[金朝] 赵秉文	数日天气殊未佳，文书如山眼生花。忽遣官梅入吾室，政尔东君解留客。蜡梅无韵空有香，红梅亦复清而庄。此花韵胜开较晚，天许风流嫁海棠。海棠春娇睡未足，环儿酒晕红潮玉。不应更有林下风，翠袖天寒倚脩竹。银瓶亦有小桃枝，茜裙游女窥荆篱。青枝绿叶不须问，自有月影溪光知。冰花不肯相媚妩，来伴诗人作诗苦。横斜影落水心中，融入诗中作奇语。古来诗人例多穷，把酒对花酒已空。亦知寒食只数日，醉梦不到西园中。天上公子被花恼，一笑回波嘲栲栳。不须区区索酒钱，但可煎茶对花前。
手掐桦皮弹琴图	[金朝] 赵秉文	何人聊幻巧，袖里出毫端。道眼无二见，齐心废六官。烦君无耳听，寓我非指弹。攦却伯牙手，秋风万籁寒。
霜叶	[金朝] 赵秉文	天工设色绘云屏，山光擘破烟岚青。夕阳闪闪见鸦起，晚风萧萧吹客醒。林閒老僧倚瘦藤，一枝秋水冷金瓶。日暮千嵓秋影里，纷纷吹落读残经。
松糕	[金朝] 赵秉文	嗟嗟千岁姿，不比明堂蒿。肤裁三韩扇，液制中山醪。皮毛剥落尽，流转到松糕。髯龙脱赤鳞，三日浴波涛。玉兔持玉杵，捣此玄霜膏。文章有杂碎，肪泽滋煎熬。殷勤小方饼，裁以鞍山刀。味甘剖萍实，色殷煎樱桃。辽阳富冬菹，盘餐穷溪毛。巧谋一饱地，齑粉不我逃。腹中十八公，笑汝真老饕。未忘口腹累，尚似贤蒸羔。真味苦硬老，家风大孤高。聊将酥蜜供，调戏引儿曹。多生根尘习，隽永胜珍庖。一舌有多智，无乃绵蕞劳。人閒无正味，嗜好随所遭。安能知许事，为君续离骚。
松山道中	[金朝] 赵秉文	松漠三百里，飘然一日中。山长云不断，地迥雪无穷。远岭贪残照，深林贮晚风。烟村一回首，独鹤下晴空。
松声	[金朝] 赵秉文	飞廉作意怒髯龙，万壑千岩气象雄。独鹤梦中摇夜月，七弦徽外寄秋风。石坛醮罢支筇里，天竺斋馀隐几中。想见纷纷吹子落，山堂一枕耳偏聪。
松下独酌	[金朝] 赵秉文	行人隐微径，古寺带平冈。山势依城断，河流入野长。树欹枝坏道，草卧压颓墙。独酌无人共，松风荐一觞。
嵩山道中二首 其二	[金朝] 赵秉文	屋头山色静无埃，竹里柴门水际开。惊怪篱中犬迎吠，有人知自碧峰来。
嵩山道中二首 其一	[金朝] 赵秉文	为爱青山懒著鞭，吟诗时作鹤头偏。蓦然得句惊飞鸟，扑簌岩花堕马前。
送李按察十首 其八	[金朝] 赵秉文	君侯下车日，百城风凛如。公馀一炷香，溪山奉晏居。治要无多言，所贵一字虚。所以曹相国，不读城旦书。
送李按察十首 其二	[金朝] 赵秉文	全齐十万户，绣衣付儒臣。往时佩犊者，今日扶犁人。潜鱼游清波，脱兔思荒榛。贤哉渤海守，盗贼皆吾民。
送李按察十首 其九	[金朝] 赵秉文	本心如水镜，功名时翳之。少焉尘累尽，万象复在兹。水冷知天寒，弦高觉柱危。世无斋心友，谁知此襟期。
送李按察十首 其六	[金朝] 赵秉文	西方有佳人，贻我白玉琯。吹之和八风，元气生虚窾。翩翩两青鸟，云是王母遣。天长道路阔，音信何由展。
送李按察十首 其七	[金朝] 赵秉文	皎皎霜雪练，寒女机中出。织成天吴凤，被之臧获质。如何穷乡士，九月犹絺绤。不见王逸宾，抱穷守空室。
送李按察十首 其三	[金朝] 赵秉文	汉儒事章句，去道利乃倍。桓谭谓子云，此事今独乃。岱岳小天下，齐鲁复何在。会当登日观，一目了沧海。
送李按察十首 其十	[金朝] 赵秉文	二豪角谈锋，气涌胸中山。达士兀无言，双手缩袖间。理胜是非遣，道在禽鱼闲。回也真不愚，高风藐难扳。
送李按察十首 其四	[金朝] 赵秉文	好酒无深巷，急足无善迹。一伪丧百诚，中和为士则。泽中一寸镜，解引万里色。往时王广道，山东化遗德。
送李按察十首 其五	[金朝] 赵秉文	堂堂竹溪翁，如天有五星。篆籀深汉魏，文章仿六经。后生玩华藻，骫骳媲白青。善哉刘与李，斯文见典刑。
送李按察十首 其一	[金朝] 赵秉文	豫章蔽牛马，郢匠斧以斯。太阿断犀象，补鞋不如锥。君子识其大，不为流俗移。青云自兹始，功业当及时。
送李天英下第	[金朝] 赵秉文	天鸡拂沧溟，万里起古色。南风摇苦雨，归兴生羽翼。三年客京华，一第为亲屈。文字天地仇，风云囚霹雳。鸾皇望霄汉，骐骥绊荆棘。蹭蹬升天行，白云系胸臆。遥怜弟妹长，摩顶今过膝。人生在家乐，绝胜长为客。老夫怀抱恶，数日卧向壁。胸中略云梦，眼底无敌国。云归北海后，鸟没青山夕。目断东北尘，茫茫如有失。
送麻徵君知几	[金朝] 赵秉文	丹山五色凤，一举眇天隅。文采瑞圣世，不为竹与梧。渥洼汗血种，逸气淩九区。可见不可絷，白璧谁敢沽。夫君号神童，七岁能草书。二十上词赋，下笔淩紫虚。三十富经学，两魁天下儒。蛾眉众女嫉，反畏知名誉。一朝相舍去，愿以道自娱。闲观养性书，洞究先天图。姓字闻天朝，相公借吹嘘。从容拜恩命，移疾还里闾。诸公惜其去，乞留侍玉除。掉头不肯住，一饭吾岂无。君看泽中雉，饮啄良自如。一旦畜樊中，意气惨不舒。又如田间牛，腾掷适有馀。被之以文绣，顾影反踟蹰。君恩岂不重，力疾须人扶。旁观信美矣，违已非病欤。不如本无累，还我田园居。喜君节独高，知君功名疏。可以激颓俗，可以励贪夫。异时高士传，名与西山俱。
送墨李道士元老	[金朝] 赵秉文	嵩山到嵩阳，相望二百里。数驿走商岭，两崖夹伊水。飞烟空翠间，前路转多山。云横碧嶂断，雁没青天还。鸟鸣青山上，人行修竹里。犬吠得柴荆，花落鸟惊起。草荒摩诘墅，火断鲁山碑。昔疑王家画，今信谢公诗。其中一道士，生计苍烟碧。松下读道经，窗閒写周易。相看斗南北，不见十年馀。重寻化鹤梦，要写换鹅书。云閒侍玉皇，日下瞻天表。归去杖头边，乾坤一壶小。君归我正病，病起霜满须。尚能持酒否，还忆寄书无。遥知鸣皋下，尚有苍苔迹。读我往年诗，因之拂尘壁。
送人之河中	[金朝] 赵秉文	功名蚁穴梦南柯，投老空门不较多。试看铁牛无用处，横身终古负黄河。
送宋飞卿二首 其二	[金朝] 赵秉文	未能免俗聊从宦，遥望孤云忆旧庐。不乐径归真吏隐，得闲随分寄僧居。关山牢落三年梦，行李萧条一束书。想见莲花峰下遇，路人遥指倒骑驴。
送宋飞卿二首 其一	[金朝] 赵秉文	雄豪两妙秀而文，不独吾云人亦云。贺监早知仙李白，薛宣那得吏朱云。秋风汴水伤今别，明月邠郊与子分。瘦李髯雷隔存殁，只愁诗垒不能军。
送月上人赴少林	[金朝] 赵秉文	只臂伽黎不作难，将心到处遣人安。瓶离汴水秋风冷，锡入嵩峰夜月寒。箧里赠诗更雨晒，囊中施钵对风餐。心知拟就东林宿，已向林梢荐刹竿。
送张仲山	[金朝] 赵秉文	千山飞雪白硙硙，袖里吟鞭送客来。须出冰霜年貌改，眼藏狐貉语音猜。风吹阴磴鱼鳞卷，日曝阳坡龟兆开。北去人烟山店远，且煨新火煖离杯。
岁暮言怀	[金朝] 赵秉文	岁晏多北风，塞向卧南壁。龟纹羃纸帐，规以安我室。宇宙岂不宽，盘礴入容膝。窗明读易朝，月冷谈道夕。风筝偶成韵，一笑付终日。严城传夜柝，曾是非戌役。惊飙动河汉，原野旷萧瑟。积阴荡寒气，历历星斗白。龙钟感岁换，留滞眇天北。怀昔独悲辛，乾坤同寥阒。
遂初园八咏 其二 归愚庄	[金朝] 赵秉文	平生功名心，世路多崎岖。年来忝闻道，何者非夷涂。庄后桑百本，庄前芋数区。草屋三四间，榆柳八九株。僮仆足使令，鸡犬应指呼。商钮向我言，官岂不足欤。如何天壤间，不容七尺躯。忘身百事懒，忘心一物无。忘已又忘物，兀然同太虚。不皦亦不昧，无毁亦无誉。不向醉乡醉，即归愚谷愚。
遂初园八咏 其一 遂初园	[金朝] 赵秉文	人生衣食尔，所适饱与温。逮其得志间，归心负初言。少壮慕富贵，老大忧子孙。此心本无累，利欲令智昏。嗟我复何为，未能返丘园。物外恐难必，开图对一尊。
太宁吟诗台雨中	[金朝] 赵秉文	易州山水甲天下，一日太宁如死灰。山意似羞人识面，雨昏丞相赋诗台。
潭上二首 其二	[金朝] 赵秉文	日斜飞尽往来尘，为怕春愁恋酒樽。醉里不知归去晚，先声留著颢华门。
潭上二首 其一	[金朝] 赵秉文	倒影花枝照水明，三三五五岸边行。今年潭上游人少，不是东风也世情。
洮石砚	[金朝] 赵秉文	何年洮石鸭头绿，磨研来伴中书公。乞与玉堂挥翰手，便欲草檄系西戎。
桃花岛回寄王伯宜	[金朝] 赵秉文	冰破村桥拥，春寒旅雁低。远山封雾小，高浪与云齐。岛寺明松雪，潮船溅藕泥。诗情吟不尽，寄与画中题。
题东坡画古柏怪石图三首 其二	[金朝] 赵秉文	人生散材如散木，槁死深山病益奇。放出参天二千尺，安用荒藤缠绕为。
题东坡画古柏怪石图三首 其三	[金朝] 赵秉文	东坡戏墨作树石，笔势海上驱风涛。画师所难公所易，未必此图如此高。
题东坡画古柏怪石图三首 其一	[金朝] 赵秉文	荒山老柏蘖拥肿，相伴丑石反成妍。有人披图笑领似，不才如我终天年。
题东坡石钟乳山记墨	[金朝] 赵秉文	东坡谪齐安，人怒神所许。倒骑卧水龙，醉踞石头虎。赤壁万里江，一叶吾敢侮。归来抵湖口，此乐乃并与。扁舟绝壁下，鹳鹤如人语。风雷相轰豗，水石互吞吐。山遗洞庭乐，帝下钧天舞。石钟不吾欺，一證万万古。遗墨落人间，讹缺十四五。模糊鲁壁简，剥落岐阳鼓。蜿蜒半鳞甲，尚恐脱风雨。画移瓦棺壁，剑化延平渚。祝君十袭藏，堤防六丁取。
题东坡与佛印帖	[金朝] 赵秉文	鲁公食粥已数月，苏子探囊无一钱。身后胡椒八百斛，尔曹堪笑亦堪怜。
题东岩道人读书堂	[金朝] 赵秉文	山头佛屋三五间，山势相连石岭关。名字不妨从我改，便称元子读书山。
题郝运使荣归堂	[金朝] 赵秉文	翰墨声名四十年，归来还作地行仙。柴桑问路陶元亮，洛社休官白乐天。拄杖扶儿还客拜，画图归老听人传。穷秋雨霁陂田出，想见骑驴兴渺然。
题近侍局使聚扇	[金朝] 赵秉文	早朝携入紫薇宫，日月都归掌握中。运动枢机真有道，卷藏怀袖不言功。宸庭永日更番暇，水殿微凉侍宴终。愿以微躯奉清燕，仁声宣播舜弦风。
题巨然泉岩老柏图	[金朝] 赵秉文	雪嵓森危有老柏，几度寒泉漱秋月。气淩层空白日寒，根贯断崖苍石裂。奔腾逝水送流光，剥落古苔封老节。明堂未作栋梁材，潦倒风霜半无叶。何人胸次富泉石，巨然袖中董元笔。崖倾岸绝无人见，夜半移舟真有力。贤侯笔力今曹植，气象参天二千尺。为回笔力挽万牛，顿觉烟岚少颜色。
题李平父画黄山蹇驴诗图二首 其二	[金朝] 赵秉文	三十年前济水东，诗人曾识蹇驴翁。而今画出推敲势，却恐相逢是梦中。
题李平父画黄山蹇驴诗图二首 其一	[金朝] 赵秉文	浮光林杪水参差，意想先生得句时。千古黄山山下路，蹇驴不是少人骑。
题刘德温画湖山丰夏横幅四绝 其二	[金朝] 赵秉文	湖山清夏不应丰，一径林阴水石中。六月凉生清蒻底，钓鱼船上一丝风。
题刘德温画湖山丰夏横幅四绝 其三	[金朝] 赵秉文	风来山脚水沦涟，林影参差舞镜天。袖里长安遮日手，绿阴多处弄潺湲。
题刘德温画湖山丰夏横幅四绝 其四	[金朝] 赵秉文	远处微茫近处浓，岸容林意两溶溶。夏山如醉无人画，更倩刘郎作几峰。
题刘德温画湖山丰夏横幅四绝 其一	[金朝] 赵秉文	闻道神仙郭恕先，曾将清夏写湖山。而今宝墨归天上，时许刘郎见一斑。
题刘莱州像	[金朝] 赵秉文	当年二老赵张俦，独许先生第一流。异政曾闻山鬼伏，直声须向古人求。从来走卒知司马，到处儿童说细侯。惆怅当年旧游处，羊昙不肯过西州。
题鲁直书黄庭经	[金朝] 赵秉文	太清虚皇玉景经，琅函琼笈秘始清。囊以云锦金钿扃，四神守卫诃百灵。中夜一气存黄庭，玄霜琼膏灌子形。方瞳绿发魂魄宁，上寿千岁下百龄。天书夜降敕六丁，控驾三素乘风泠。凤笙龙管超冥冥，扬旌抗旆耀飞星。八威吐毒驱电霆，掷火万里流金铃。仙人拂石劫不停，笑视人世风中萤。世閒醉梦纷膻腥，三尸调汝丹田螟。有如尾闾泄沧溟，一朝神离鸟飞瓶。涪翁书法出兰亭，名书此经实自铭。开卷恍然如酒醒，养生新发庖丁硎。
题牧牛扇头	[金朝] 赵秉文	一牛顾其犊，一牛轩尻脽。旁有牧犊子，窥巢攀树枝。嗟尔有饷具，不念鸦雏饥。乌鸦各天性，飞来护其儿。汝亲亦念汝，而人独不知。不如两相忘，人禽相娱嬉。
题南城楼	[金朝] 赵秉文	楼上遥看郊外村，不须骑马坐平分。人家应在青山外，时有归牛下白云。
题扇头	[金朝] 赵秉文	文书勾引黑甜乡，倦枕抛书午梦长。梦里棋声惊雨雹，觉来窗隙有斜阳。
题扇头	[金朝] 赵秉文	魏三句里数声橹，秦七词中万点鸦。好在团团明月底，一弯流水几人家。
题王摩诘画明皇剑阁图	[金朝] 赵秉文	剑阁森危隔锦官，云间栈路细盘盘。天回日驭长安远，雨滴铃声蜀道难。当日六军同驻马，他时万里独回銮。伤心凝碧池头句，有底工夫作画看。
题阎立本职贡图临本二首 其二	[金朝] 赵秉文	金犀剺面觇天庭，王会图中见典刑。已了宣威沙漠事，更烦右相写丹青。
题阎立本职贡图临本二首 其一	[金朝] 赵秉文	周王职贡朝万邦，右相丹青古无双。好本不应天下独，解如明月印千江。
题杨秘监画马	[金朝] 赵秉文	杨侯诗人寓于画，后身韩干前身霸。骅骝万匹落人间，一纸千金不当价。曾貌先帝麝香骢，纸上飞出天池龙。至今画史比良乐，一洗万古凡马空。时手画皮叹奇迹，二百年来无此笔。艰难常恨少神驹，掩图独抱龙媒泣。
题杨秘监雪谷晓装图	[金朝] 赵秉文	林空月已沈，雪落风未扫。束装事晨征，之子涉远道。心知马上人，万象入腹稿。髯奴亦可人，行李伴幽讨。尘中无此客，风云满怀抱。逢辰则伊吕，不然商山皓。如何苦憔悴，薇蕨不得饱。前身孟浩然，后身穷贾岛。三生纸上形，千古笑枯槁。向来富贵骨，露湿原上草。百年等一梦，翻覆无丑好。那知风雪癯，不是蓬山老。所以荆和璞，一笑几绝倒。
题移刺右丞画双鹿图二首 其二	[金朝] 赵秉文	当年扈从直长杨，想见秋山槲叶黄。沙外小滩圆似月，眼明双鹿噍斜阳。
题移刺右丞画双鹿图二首 其一	[金朝] 赵秉文	忘言老人写双鹿，笔力不减东丹王。右相丹青乃馀事，向来勋业扶明昌。
题右丞画荷蓧图	[金朝] 赵秉文	杏花菖叶雨声春，甘作明时荷蓧身。只道乌鸦犹父子，岂知蝼蚁亦君臣。杖头日月挑周器，松下衣冠自舜民。好在丹青王右辖，解回枯槁入陶钧。
题赵琳画东坡石上以杖横膝扇头二首 其二	[金朝] 赵秉文	东坡谪岭南，一笑六根净。食骨不弃馀，又使群狗竞。手中果何物，乃是照邪镜。尔曹何足容，以杖叩其胫。
题赵琳画东坡石上以杖横膝扇头二首 其一	[金朝] 赵秉文	庙堂竟何人，此老乃石上。盘礴万古胸，入此一藤杖。击去荆舒蛮，扶来司马相。君看熊虎颜，百兽不敢傍。
听雪轩	[金朝] 赵秉文	冰花吐琅玕，窗外留半月。萧然煮茶兴，似倩此君说。玉龙卧无力，时送窗纸湿。夜久沈无声，风枝堕残屑。
听雨轩	[金朝] 赵秉文	无田妻啼饥，有田稻蟠泥。等为饥所驱，贫富亦两齐。雨中窗下眠，窗外芭蕉语。置书且安眠，催租吏如雨。
通许道中	[金朝] 赵秉文	晓逐三军发，清寒苦不禁。征骖过野店，寒犬出疏林。宿火留行客，霜枝滑冻禽。据鞍觅闲句，愁些不成吟。
同乐园二首 其二	[金朝] 赵秉文	石作墙垣竹映门，水回山复几桃源。毛飘水面知鹅栅，角出墙头认鹿园。
同乐园二首 其一	[金朝] 赵秉文	春归空苑不成妍，柳影毵毵水底天。过却清明游客少，晚风吹动钓鱼船。
同英粹中赋梅	[金朝] 赵秉文	寒梅雪中春，高节自一奇。人閒无此花，风月恐未宜。不为爱冷艳，不为惜幽姿。爱此骨中香，花馀嗅空枝。影斜清浅处，香度黄昏时。可使饥无食，不可无吾诗。
挽刘云卿	[金朝] 赵秉文	人物于今叹渺然，如君才德几人全。忠言唐介初还阙，道学东莱不假年。黄壤苦埋经世志，青毡未了读书缘。西园酬唱空陈迹，泪洒南风擘素笺。
晚登太史台二首 其二	[金朝] 赵秉文	市桥落日与波平，返照前湾别舸明。不觉城头来溟色，回看天际暮烟生。
晚登太史台二首 其一	[金朝] 赵秉文	云镂残阳一线金，西风吹雨破层阴。归鸦怪得红翻背，返照依依在远林。
望北山云	[金朝] 赵秉文	浮云起太行，六合须臾间。清风相汲引，吹我渡榆关。岁旱不成雨，悠然归故山。向来无心出，亦复无心还。
温妃挽词二首 其二	[金朝] 赵秉文	容卫三春肃，如何一旦殊。妃星沦紫极，帝子没苍梧。卜地陪长乐，升天后鼎湖。皇情何以慰，彤管载嫔虞。
温妃挽词二首 其一	[金朝] 赵秉文	白日森容卫，青春忽夜台。鼎湖龙已去，禖馆燕空回。仙驾随天远，妆奁恻圣哀。祗应彤史上，遗美不尘埃。
五月牡丹	[金朝] 赵秉文	好事天公养露芽，阳和趁及六龙车。天香护日迎朱辇，国色留春待翠华。谷雨曾沾青帝泽，薰风又卷赤城霞。金盘荐瑞休嗟晚，犹是人间第一花。
五岳观四绝 其二 夜	[金朝] 赵秉文	愔愔小雨一灯荧，犹记灵宫夜叩扃。绕树惊乌栖不定，踏翻柏子落阶庭。
五岳观四绝 其三 晓	[金朝] 赵秉文	一声鹎鵊唤年芳，底事惊回蝶梦长。独倚栏干梳白发，满襟清快晓风凉。
五岳观四绝 其四 暮	[金朝] 赵秉文	移床坐到晚凉时，手弄清泉似小儿。古观无人苍柏暗，偶看宿鸟暮争枝。
五岳观四绝 其一 昼	[金朝] 赵秉文	浏浏清风下曲阿，亭亭午影转庭柯。帘钩不捲通明处，时有流莺趁蝶过。
武元直画乔君章莲峰小隐图	[金朝] 赵秉文	武君非画师，胜槩饱胸臆。太华五千仞，驱写入盈尺。飞泉峰顶来，落我松下石。清风忽吹散，琴上溅馀滴。呼儿急写之，指下淋漓湿。未知责子翁，颇复有此适。何时图中人，真作林下客。青山不违人，但恐富贵逼。勇退良独难，此愿谁能必。向来燕赵閒，逆旅拜真逸。儿时弄琴者，天涯老相识。俛仰四十年，父子埋双璧。卷中题诗人，十九已仙籍。年光飞鸟过，纸上但陈迹。对此还自伤，何事为物役。还丹日月迟，白首光阴疾。文章真小技，身外皆长物。拂衣归去来，莲峰入心碧。
西陵	[金朝] 赵秉文	蔼蔼西陵树，萧条歌吹声。客愁连断雁，地古更荒城。山色娇新雨，河流怒不平。浮云台上起，不尽古今情。
西溪	[金朝] 赵秉文	山垠西北尘沙少，水际东南风月宽。尽日朱门人不到，凫鹥引子傍栏干。
袭香亭二首 其二	[金朝] 赵秉文	黄堂公退吏人稀，露下西溪鹤未知。一榻清香无著处，晓风残月独来时。
袭香亭二首 其一	[金朝] 赵秉文	小桥虹影截波光，面面荷花镜里妆。风月要知无尽处，一亭分作两亭香。
徙倚	[金朝] 赵秉文	徙倚秋原上，长吟动所思。草荒天马瘦，日落野鹰饥。多病亲朋改，中年齿发衰。功名付公等，才力况明时。
下直	[金朝] 赵秉文	绿槐影里鸟呼风，退食凉生襟袖中。满地绿苔承步幛，楸花无蒂落深宫。
夏日	[金朝] 赵秉文	树木交阴鸟自呼，蘧蘧残梦破华胥。虚檐一道风如水，展尽床头几叶书。
夏直	[金朝] 赵秉文	玉堂睡起苦思茶，别院铜轮碾露芽。红日转阶帘影薄，一双蝴蝶上葵花。
闲闲堂	[金朝] 赵秉文	天运如转毂，日月如循环。人生天地内，顷刻安得闲。所贵心无事，心安身自安。低头拾红叶，仰面看青山。朝听新泉响，暮送飞鸟还。清晨了人事，过午掩柴关。高非出天外，低不堕尘寰。花落鸟声寂，我处动静閒。
咸平道中	[金朝] 赵秉文	道坏缘冈远，村流自作塘。夕阳开野色，秋水纳山光。雨住林逾黑，鸟归天更苍。冥搜无好句，淡墨写微茫。
香山	[金朝] 赵秉文	山秀薰人欲破斋，临行别语更徘徊。笔头滴下烟岚句，知是香山境里来。
香岩寺壁	[金朝] 赵秉文	一夕秋风变素商，萧萧云物换新凉。片云不作前溪雨，飞过高城有底忙。
新安道中	[金朝] 赵秉文	草根啾唧候虫鸣，月黑山腰信马行。夹路水声长在耳，六根先得一根清。
杏花	[金朝] 赵秉文	香传微雨隔帘栊，十载航船不负公。愁见馀春纷雪白，且看初日眩霞红。两株副使莺吟里，一色新郎马足中。投老安能知许事，一鞭农事趁春风。
宿崔家庄	[金朝] 赵秉文	野次寒山外，人家霁雨中。饥鹰蹲落照，危叶颤西风。墙缺青山补，桥欹白水通。丰年闻好语，倚杖问蓑翁。
宿遂初园	[金朝] 赵秉文	病身三日园亭主，自庆还须把一杯。犹胜西邻王学士，金门到老不曾来。
宿索水	[金朝] 赵秉文	楚汉相随京索间，路人指点旧河关。英雄成败一邱土，云自高飞水自闲。
宿王佐寺	[金朝] 赵秉文	鞍山柘水事茫茫，犹记同游宿上方。老大重寻窗下宿，残经挂壁故人亡。
宿朱家寺	[金朝] 赵秉文	撤幕风来远更清，窗开野旷见云生。夜深古殿无灯烛，画壁时因掣电明。
许州襄城县进嘉禾合颖应制	[金朝] 赵秉文	襄城城下壤歌传，驿奏嘉禾到日边。颖合周王新雨露，亩分黄帝旧山川。太平气象联珠琲，明德馨香列豆笾。万国和同归帝治，古书愿献补遗编。
雪	[金朝] 赵秉文	朔云连郑圃，飞雪满梁园。猛势池心灭，清声竹外繁。饥鸦寒啄树，败屦踵临门。何以娱佳客，开轩对一尊。
雪霁	[金朝] 赵秉文	黄云霁雪威，寒日淡晖晖。雨砌晴先滴，风檐落更飞。侵淩池面瘦，拥肿树身肥。长忆庐陵老，忧时咏铁衣。
雪望	[金朝] 赵秉文	吹面风来受雪寒，宝花楼阁五云端。船移忽破琼瑶影，丹凤桥边驻马看。
雪意	[金朝] 赵秉文	门巷萧条日易曛，豆秸灰欲落江云。眼花淡淡初疑见，耳重萧萧竟不闻。便可一杯平体粟，不须六出点衣纹。慇勤急遣蓬莱使，探到梅花破几分。
雪中登真定阁	[金朝] 赵秉文	风月不如意，寺楼高处吟。城中十万户，一雪太平心。
燕	[金朝] 赵秉文	宦游怜我食官仓，赢得青青两鬓苍。不识无情双燕子，南来北去为谁忙。
燕子图三首 其二	[金朝] 赵秉文	祝尔区区万里身，锦书回寄莫辞频。而今塞北看双翼，多少中原失意人。
燕子图三首 其三	[金朝] 赵秉文	交亲消息两何如，满眼兵戈不得书。为问南来新燕子，衔泥曾复到吾庐。
燕子图三首 其一	[金朝] 赵秉文	一别天涯十见春，重来白发一番新。心知话尽春愁处，相对依依如故人。
阳冰篆	[金朝] 赵秉文	护书如护儿，救燎如救饥。可笑亦可怜，似高还似痴。为此阳冰篆，法传丞相斯。长楸蹙骐骥，快剑斫蛟螭。瑚琏祖庙器，衮冕岩廊姿。夜光含圭角，春水变华滋。观物独写妙，苦心人得知。入石疑无笔，妙处君独窥。庐陵千载人，叹此尤崛奇。一旦随灰烬，世疑峄山肥。成坏固有数，惜哉徒尔为。永成吾不预，既坏那可追。当其将坏閒，万一神护持。一物尚不忍，其馀可类推。乃知放麑翁，仁心不吾欺。
杨妃墓	[金朝] 赵秉文	灼灼陌上花，青青路傍草。人心任荣悴，过眼无丑好。马嵬三尺坟，西出剑门道。如何倾国颜，伤心不同老。
杨秘监画高士过关图	[金朝] 赵秉文	三生自是竹林游，写出荒寒意外愁。世事尽如翻著袜，人生刚笑倒骑牛。关山风月诗千首，富贵豪华土一丘。独有文章磨不得，至今图画想风流。
杨尚书宫直雪诗拟应制作某时在假闻而和之二首 其二	[金朝] 赵秉文	黄昏陡觉峭寒生，漏涩铜壶第几更。未放六花齐苑树，先留半月抹宫城。一陶风俗还纯素，尽领乾坤入太清。应是上方观下界，放教双眼一时明。
杨尚书宫直雪诗拟应制作某时在假闻而和之二首 其一	[金朝] 赵秉文	霰雪霏霏点玉英，玉堂铃索峭寒生。也应天上多珂叶，无赖人间有化城。兔苑因而贤者乐，羊羔加以圣之清。吾曹安预筹边事，且及新年贺太平。
野菊	[金朝] 赵秉文	离离嵓下菊，无主混蓬茅。路断秋光隔，山明水影交。荒丛鸣蟋蟀，寒叶挂蟏蛸。拟访陶庐饮，柴扉何处敲。
一雨	[金朝] 赵秉文	遥望丛林一塔孤，蹇骑日转古城隅。夜来一雨添新涨，潋滟滩头渐欲无。
忆橙	[金朝] 赵秉文	怅望天涯驿骑尘，政须玉甲破芳新。可怜虚度梅梢月，无计相陪竹叶春。三日手香频入梦，一年秋好不关身。快须准备新诗句，傥有金苞赠故人。
荥阳古槐	[金朝] 赵秉文	荥阳县东千占槐，人言曾见汉朝来。不知几觉南柯梦，直至如今唤不回。
涌云楼雨	[金朝] 赵秉文	满地江湖梦，连阴晦朔秋。雨中山似醉，风外浪如愁。眼病憎黄卷，心安任白头。明年一官满，谁复话登楼。
涌云楼雨二首 其二	[金朝] 赵秉文	帘雨风斜不上钩，栏干吹湿怕人愁。雷声驱雨东山去，留下斜阳恰半楼。
涌云楼雨二首 其一	[金朝] 赵秉文	片云头上一声雷，欲到冠山风引回。窗外忽传林叶响，坐看飞雨入楼来。
游华山四绝 其二	[金朝] 赵秉文	我与青山有旧盟，淡云微雨忽渝平。朝来自献三峰出，真个山神不世情。
游华山四绝 其三	[金朝] 赵秉文	仙人仙去有仙掌，袖中掷下青芙蓉。遗与杨羲书一纸，暂留笙鹤驻中峰。
游华山四绝 其四	[金朝] 赵秉文	玉龟山下古仙真，许我天台一化身。拟把岳莲骑白鹤，下看浮世尽红尘。
游华山四绝 其一	[金朝] 赵秉文	石头荦确水纵横，过雨山閒草屦轻。未到上方先满意，倚天青壁看云生。
游崆峒山	[金朝] 赵秉文	圆方相涵浩无穷，巨细长短相形中。至人遗形立于独，直与天地相始终。不离汾水见姑射，心知何处非崆峒。惜哉小智闻道晚，强以耳目寻遗踪。去城三十里而远，其下闻道轩辕宫。缘云一径羊角上，忽得平壤罗诸峰。悄然坐我白茅室，目所未击神已通。青山为身涧水舌，宾主相对森谈锋。是中无问亦无答，一堕观听真盲聋。何人得意乃忘象，岂必日月推屯蒙。参云亭西山更好，下视落日低金容。归来秀色艳眉颊，梦驾万里西飞鸿。
游崆峒四绝 其二	[金朝] 赵秉文	金汤形胜满秦中，战鼓惊飞北塞鸿。为向崆峒山试道，可能高枕听松风。
游崆峒四绝 其二 仙人桥	[金朝] 赵秉文	绝涧初无路，通仙忽有桥。偶携青竹杖，平步到云霄。
游崆峒四绝 其三	[金朝] 赵秉文	断碑零落任苔封，想像当时问道宫。烟锁洞天三十六，时人空礼白云中。
游崆峒四绝 其三 翠屏山	[金朝] 赵秉文	山作屏风样，其如空翠何。不遮秋塞尽，空障夕阳多。
游崆峒四绝 其四	[金朝] 赵秉文	万松声里暮涛寒，尽在参云一望间。只欠悬流二千尺，天风吹下翠屏山。
游崆峒四绝 其四 参云亭	[金朝] 赵秉文	鸟语山更静，松声风自寒。不嫌云气湿，来此凭栏干。
游崆峒四绝 其一	[金朝] 赵秉文	西邻鸟鼠北朝那，泾水东流入大河。一上参云亭上望，山川满目夕阳多。
游崆峒四绝 其一 青龙峒	[金朝] 赵秉文	青龙不可见，云自洞中出。为雨济人间，归时杳无迹。
游上清宫二首 其二	[金朝] 赵秉文	暇日登临近吹台，夷门城下访寒梅。鳌头它日几人在，樽酒而今一笑开。秋潦渗馀村径出，夕舂鸣处野禽来。醉归扶路人争看，知是诗仙阆苑回。
游上清宫二首 其一	[金朝] 赵秉文	霜叶萧萧覆井栏，朝元阁上玉筝寒。千年辽鹤归华表，万里宫车泣露盘。日上雾尘迷碧瓦，夜深月露洗荒坛。断碑脍炙人何在，吏部而今不姓韩。
游上清宫四首 其二	[金朝] 赵秉文	醮罢琳宫日更长，坐看幡影午悠扬。幽人唤起青童睡，苔径扫花筠帚香。
游上清宫四首 其三	[金朝] 赵秉文	细细薰风淡淡阴，过云抛雨上花心。黄莺渴咮沾微润，飞上高枝作好音。
游上清宫四首 其四	[金朝] 赵秉文	细雨薰风未熟梅，仙禽啄实下莓苔。夏芳将尽无多景，红白葵花相背开。
游上清宫四首 其一	[金朝] 赵秉文	阴阴垂柳净朝晖，城郭山林果是非。步绕仙坛香露湿，紫玟瑰刺骨人衣。
游郤家泺二首 其二	[金朝] 赵秉文	水际林间杖屦香，纶巾野服道家妆。妇姑䌟纩欣同社，翁仲扶筇不出乡。拜跪使君嗟老大，逢迎地主问耕桑。今秋一饱天难必，且快新苗雨后凉。
游郤家泺二首 其一	[金朝] 赵秉文	山崦人家半夕阳，倚墙争看骑红妆。野泉自入他州界，古碣犹存旧姓乡。蛇出庙壖神古柳，牛寻沙泺憩柔桑。蝉声抵死催归骑，辜负亭阴一枕凉。
游玉泉山	[金朝] 赵秉文	夙戒游名山，出郊气已豪。薄云不解事，似妒秋山高。西风为不平，约略出林梢。林尽湖更宽，一镜涵秋毫。披云冠山顶，屹如戴山鳌。连旬一休沐，未觉陟降劳。高谈到晋魏，健笔凌风骚。玉泉如玉人，用舍随所遭。何以侑嘉德，酌我玉色醪。
游紫霞山	[金朝] 赵秉文	共联尘外镳，薄游西山寺。夕照返河山，秋容满天地。霜风失故绿，颜色少姿媚。黄花似吾衰，红叶如人醉。病来不举酒，意得同此味。累然似空尊，酒尽同弃置。
游醉翁亭	[金朝] 赵秉文	一径入幽谷，磴迂景更延。阳光时翳竹，石色写冷泉。不见琅琊寺，心知白云边。残僧恋幽景，断臂初非禅。岁暮少风雪，回禄稍擅权。海内有此亭，夺去宁非天。中有不坏者，断碑犹宛然。逋民半吴越，过客多幽燕。树根落断崖，聊挂从军鞭。鸟啼空落日，野色愁寒烟。月上人归尽，山空水溅溅。
娱晖轩	[金朝] 赵秉文	石晋地形今日眼，几人亭榭几人诗。数州山水有穷处，万古风烟无尽时。天逐南帆秋雁远，峰遮西望夕阳迟。客来欲问忘归意，挂起僧轩君自知。
渔阳道中	[金朝] 赵秉文	盘山曾借上方眠，落月苍苍响石泉。夜半峰头听鸣鹿，半崖松子落阶前。
与庞才卿雨中同游太宁山	[金朝] 赵秉文	群山西来高崔嵬，太宁万叠屏风开。半天截断参井分，夕阳不到吟诗台。近都形胜甲天下，况此万斛藏琼瑰。青蛟百道走玉骨，下赴僧界如奔雷。泉声夜作飞雨来，冷云滴破烟岚堆。柏梯可望不可到，石鳞冷骨粘莓苔。塔上一铃时独语，慎勿促装遽如许。径须携被上方眠，明日颠崖看悬乳。寺后一峰高更寒，归来驻马更重看。萧萧易水寒流广，苍茫不见云中山。西风栗叶高阳道，澹澹长空没孤鸟。荆卿庙前湿暮萤，昭王台畔沾秋草。拟豁千秋万古愁，更须一上郡城楼。西山应在阑干外，注目晴空浩荡秋。
雨晴	[金朝] 赵秉文	一春无雨作泥香，碧瓦朝来泛霁光。留得紫薇花上露，几招渴燕下雕梁。
雨晴二首 其二	[金朝] 赵秉文	一抹平林媚夕晖，山烟漠漠燕飞飞。倚栏遥认天边电，何处行人带雨归。
雨晴二首 其一	[金朝] 赵秉文	东风时送瓦沟声，欹枕幽窗梦自惊。睡起不知云已散，夕阳偏向柳梢明。
玉堂二首 其二	[金朝] 赵秉文	玉堂阴合冷窗纱，雨过银泥引篆蜗。萱草茙葵俱不见，蜂声满院采槐花。
玉堂二首 其一	[金朝] 赵秉文	玉堂看到午阴移，日暮春风下直迟。误喜交番旗脚转，隔墙送过小桃枝。
狱中	[金朝] 赵秉文	处顺初无累，安时故不忧。敢遗身后虑，甘向死前休。有姊如工部，无儿似邓攸。悠悠天地意，还许望松楸。
寓望	[金朝] 赵秉文	蒲根閤閤乱蛙鸣，点水杨花半白青。隔岸风来闻鼓吹，柳阴深处有园亭。
辕门不寐	[金朝] 赵秉文	萧萧传柝月三更，欹枕辕门听鼓声。战马不肥淮甸草，征人愁望历阳城。兵戈荏苒音书绝，行李萧条虮虱生。早晚楼船下扬子，满天风雨洗蛮荆。
岳观	[金朝] 赵秉文	步屧方坛上，行吟避草芽。帘声风拂燕，池影柳蹲鸦。天入濛濛雨，春归淡淡花。游春心未老，墙外度香车。
杂拟十首 其八	[金朝] 赵秉文	戚戚去故里，辛苦从军行。黄沙翳白骨，麟阁垂功名。西北秋风至，日暮愁云生。火烧白草冈，水断黄河声。天寒马屯缩，仰天为悲鸣。男儿贵死难，义重鸿毛轻。南登雕阴坂，北望骠骑营。驻马千丈坡，射雕万里程。
杂拟十首 其二	[金朝] 赵秉文	朔风厉严气，玄云结层阴。霜雪被原野，行李寒骎骎。踯躅兽强顾，惊鸟辞故林。路滑局峻坂，缘云上嵚崟。挽藤断人迹，反畏跫然音。藜藿不充肠，况乃饥鼯侵。开门望晴霁，白日肯照临。不忧冻馁逼，所怀四海心。聊兴漆室叹，不待雍门琴。
杂拟十首 其九	[金朝] 赵秉文	西北有高城，来往交河道。古来征战地，白骨埋秋草。人寿非金石，生男不待老。不敢上谯楼，唯恐愁绝倒。
杂拟十首 其六	[金朝] 赵秉文	九龄起韶州，妻子家海滨。又如帝室宝，海底珊瑚金。人生有南北，此道无古今。迢迢龙江上，鸿飞万里心。晚菊有正性，托根寒水津。不随黄叶秋，况争紫兰春。依依抱晚节，冷艳排霜晨。日暮碧云滋，折花思远人。鸣雁不我待，霜露日夜新。愿言垂采摘，岁晏委荆榛。
杂拟十首 其七	[金朝] 赵秉文	空斋日无事，起坐横鸣琴。明月入我牖，照见万古心。古风不复还，中有太古音。置琴挂壁上，吾道无古今。
杂拟十首 其十	[金朝] 赵秉文	秦时筑上郡，汉家事西鄙。边兵鏖雨雪，血涨黄河水。千秋万岁后，魂魄来游此。一诵古战场，悲风来万里。
杂拟十首 其四	[金朝] 赵秉文	猗猗南山竹，并生凡卉丛。岁晏多霜雪，见别萧艾中。我欲食鹓雏，千岁不一逢。留之和律吕，截作嶰谷筒。一变为清商，日暮来悲风。清泉溉石根，上有白云封。虚心抱静节，知音为谁容。不如归去来，一竿钓清沣。
杂拟十首 其五	[金朝] 赵秉文	猗猗竹与桐，并生江之浔。朝日照孙枝，夕风振瑶林。凤皇天外来，飞下玉山岑。栖枝食其实，气类无幽深。夔伦不世出，斤斧倘见寻。一截嶰谷管，一制薰风琴。偶蒙识者赏，无穷出清音。
杂拟十首 其一	[金朝] 赵秉文	朱明变气候，大火向西流。六龙整征辔，倏忽夏已秋。阊阖来悲风，霜棱被九州。岂不念时节，岁律聿其周。精卫填溟海，木石安所投。独携羡门子，高步登昆丘。千秋长不老，永谢区中囚。
杂兴十首 其八 兰若院	[金朝] 赵秉文	传经兰若岁时同，绣毂珠帘处处逢。花院鸟归深殿磬，雨楼人散隔城钟。长空淡淡吞平野，落日微微见远峰。年去年来人自老，空馀坏衲挂长松。
杂兴十首 其二 南园	[金朝] 赵秉文	黑山潢水解弓刀，茅屋朝来听伯劳。万里马辞边雪苦，一声雁拂朔云高。关山落日家何在，诗酒春风气尚豪。试上荒城望乡国，重来清镜镊霜毛。
杂兴十首 其九 金河寺	[金朝] 赵秉文	何处人间六月秋，金河寺外水西头。坐分游客青天幕，醉倒诗仙白玉舟。万里南风双老鬓，百年心事一沙鸥。王侯蝼蚁俱尘土，一笑从来万事休。
杂兴十首 其六 野香亭	[金朝] 赵秉文	半空栏槛倚云根，暇日登临付一樽。山上青莲惟见塔，水边绿树定知村。花枝低拂寻春骑，杜宇频伤久客魂。过尽芳时游客少，一轩风雨送黄昏。
杂兴十首 其七 灵感寺	[金朝] 赵秉文	徒河岸北白莲东，法鼓惊飞碣石鸿。塔上风烟高鸟路，山头云雨化人宫。松林碍日蜂房冷，石砌颓沙蚁穴空。欲尽休公挥麈乐，鬓丝羞对落花风。
杂兴十首 其三 翠微轩	[金朝] 赵秉文	千里风烟栋宇间，地形西去接松关。尊前奚霫来朝地，云外幽营不断山。故垒芜城人物换，断云落日古今闲。百年兴废人空老，水自东西鸟自还。
杂兴十首 其十 赵园	[金朝] 赵秉文	佳木千章曲岸南，此园阅世似飞禽。地幽花晚春兼夏，山近岚昏晴似阴。溪雨断桥愁渡水，樵风吹帽怯穿林。马头纳纳沙边路，霜叶浓时忆重寻。
杂兴十首 其四 镇国寺	[金朝] 赵秉文	灵鹫飞来处处尊，绿云细路络城根。百年楼殿倚天末，万井风烟当寺门。五月微凉清佛界，六时豪吹动祗园。四山放入无多力，乞与西南构一轩。
杂兴十首 其五 七金山寺	[金朝] 赵秉文	刳檐篆额蠹蜗涎，像教尘埃阅百年。殿栋犹题辽日月，图经不载禹山川。荒碑盘屈蜿蜒古，坏壁参覃罔象拳。想见当时崇奉日，无边花雨散诸天。
载梅	[金朝] 赵秉文	满车饱载梅花共，车声㗀㗀不成弄。月落参横画角哀，横眠正作梅花梦。
再和	[金朝] 赵秉文	秋兴高于滟滪堆，秋光并入阮公杯。霜凋蒲剑三棱折，雨裂荷衣十字开。北雁远浮梁水动，南云低抱楚天回。前年此日登高会，点检唯无短李才。
早出新安	[金朝] 赵秉文	夜宿新安驿，平明雪塞溪。马头迷旧路，虎迹印新泥。冰冻寒流狭，天衔远路低。人稀山店远，茅屋只闻鸡。
赠茅先生	[金朝] 赵秉文	二室神仙宅，三茅道士家。野人遗竹帚，弟子扫松花。有道能擒虎，无心任践蛇。天平有陈迹，吾欲老烟霞。
赠磨镜李先生	[金朝] 赵秉文	自笑年来白发公，丹砂不肯借颜红。分无海上三山药，来访人间百岁翁。黄渎何曾涴明月，青天元不碍冥鸿。何时相约丹元子，便欲因之乘晓风。
赠眼医	[金朝] 赵秉文	和扁不并世，世岂无良医。今代王彦若，恨无东坡诗。大弨卧壮士，积热下脑脂。神针运斤风，此妙人得知。君言吾有道，神视了不疑。擘山导河流，破壁取蛟螭。圣道如日月，浮云时翳之。谁为补天手，刮膜施金篦。韩孟不可作，此艺真吾师。
张清献公庆八十寿	[金朝] 赵秉文	富贵康宁寿八旬，明时乞得自由身。宦途班列联三事，家法中朝第一人。疏傅未归东海郡，白公独享洛城春。籯金换得传经业，留与玄成赞化钧。
章宗挽词	[金朝] 赵秉文	凤纪三千岁，龙飞二十年。竟辞徽号册，空颂柏梁篇。授圣金縢起，遗言玉几宣。建平何苦谶，雨泣戴仁天。
长白山行	[金朝] 赵秉文	长白山雄天北极，白衣仙人常出没。玉龙垂爪落苍崖，四江飞下天绅白。匹马渡江龙飞天，云起侯王化千百。至今甲第多属籍，时清毬马争驰突。锦鞯貂帽猎春风，五陵豪气何飘忽。前年胡骑瞰中原，准拟长城如削铁。君家兄弟真连璧，胸中十万森戈戟。向来论事天子前，汉廷诸公动颜色。心知不易一囚命，顾肯贪功事无益。西南方面应时须，帝曰来前无汝易。从来十益不补损，三辅萧条半荆棘。瘦妻曳耙女扶犁，惟恐官军缺粮给。呜呼疮痍尚未复，且愿休兵养民力。老夫谬忝春官伯，白首书生不经国。伫公功成归庙堂，再献中兴二三策。
昭君出塞图	[金朝] 赵秉文	无情汉月解随人，羞向天涯照妾身。闻道将军侯万户，已将功业上麒麟。
赵桥	[金朝] 赵秉文	天垂旷野初疑合，地转深岩忽似穷。偶向高崖闻笑语，寒舂一带夕阳中。
真际柏	[金朝] 赵秉文	赵州东院庭前柏，二百年来屈铁柯。莫怪两株缠欲死，后来禅客葛藤多。
正觉院	[金朝] 赵秉文	斋时一钵僧上堂，履声如水度秋窗。斜阳满地槐阴薄，幽鸟飞来施食幢。
正觉院	[金朝] 赵秉文	西日转廊腰，疏钟送泬寥。坏墙缘苦竹，破屋上淩霄。白发知僧腊，青灯更客宵。叶声风外尽，窗雨续萧萧。
郑子产庙	[金朝] 赵秉文	晋楚更伯争雄尊，势如两虎挟一豚。玉帛事楚方南辕，晋师已及国北门。郑有人焉国无小，晋楚虽大谈笑了。临风三叹酹清樽，注目苍陂望高鸟。
支遁相马图	[金朝] 赵秉文	支郎天机深，世故一马中。向来蔬笋气，寓物一洗空。眼前无骐骥，远目送归鸿。僧中有良乐，万里籋云风。
至日次刘云卿韵	[金朝] 赵秉文	此生天地一陈人，百岁三分过二分。老去光阴空惜日，愁来世事独看云。静中剥复观消长，身外荣枯任纠纷。犹有忧时心未已，卧听儿诵战场文。
至日感事	[金朝] 赵秉文	人言至日一线长，我觉至日一线短。缝新绽旧不如昔，身上衣犹慈母线。昨日日短犹可长，今日衣敝不可绽。年年至日寿北堂，亲不在堂衣在眼。
中牟阳冰篆	[金朝] 赵秉文	龙蛇起陆虫蚀木，商盘周鼓秦刻馀。中牟三异今分四，断碑残缺阳冰书。
中秋	[金朝] 赵秉文	天风吹河汉，明月悬清光。清光不可掇，流影入杯觞。吸此风露魄，洗我芥蒂肠。向来功名心，一笑冰沃汤。人生几中秋，弹指三万场。胡为置冰炭，不使心清凉。此心如秋月，虚明洞八方。此身万化中，太山一毫芒。尚无物与我，何者为彭殇。推琴黄叶落，搔首白云翔。解衣一盘礴，清境堕渺茫。
中秋金河感怀	[金朝] 赵秉文	金山今夜月，辽水一尊同。雁影不复北，马蹄犹向东。山川新战血，宇宙旧飘蓬。扰扰馀生事，愁来醉眼中。
中秋日郊外遇雨	[金朝] 赵秉文	斜风吹雨水生寒，荷盖倾珠下芡盘。惊起鹭鸶眠不得，冲烟飞过蓼花滩。
中山会故人	[金朝] 赵秉文	三十二年役梦魂，故人老尽一身存。灯前细讲当时话，别后相思谁与论。
中元夜祭太一罢对月	[金朝] 赵秉文	今夕知何夕，白露涵秋空。褰衣踏明月，如在琼瑶宫。细数秋兔毫，桂树何玲珑。当年谁所种，翳此天公瞳。清光知人意，飞影入杯中。流霞酌不尽，清光浩无穷。我欲溯白云，一访东坡翁。扁舟下赤壁，此乐将无同。畴昔缟衣仙，化作羽衣僮。酒酣邀我去，鹤背冷松风。灵宫夜醮馀，香雾飞不起。更衣步石坛，风露浩如洗。月波走金蛇，入我清尊里。引杯不复疑，弓影正如此。夜深闻雁过，歘见巾落几。松閒龙一吟，风庭应落子。空中步虚声，隐隐犹未已。
重阳后雪寄马柔克	[金朝] 赵秉文	朝来飞雪白模糊，城郭山川入画图。一色乾坤还太素，万家楼阁化清都。狐裘貂帽将军骑，金帐羊羔太尉姝。何似吾家正清绝，晓窗吟撚冻髭须。
伫香亭	[金朝] 赵秉文	今辰复何辰，幽花满中园。爱此风露香，聊伫屐齿痕。花残蜂蝶逝，花开蜂蝶喧。物理有代谢，花枝独无言。无言还有情，似诉惟空尊。今我不为乐，知有来岁存。呼儿具瘿杓，唤妾倾瓦盆。且尽一日欢，万事不复论。
涿郡先主庙二首 其二	[金朝] 赵秉文	当时五丈桑，墙头摇羽葆。草木尚有情，人心不如草。缅怀车盖翁，三顾隆中老。乾坤一草庐，鼎足事已了。艰危奉命际，流涕出师表。一时会风云，千古事蘋藻。野农复何知，尚说官家好。筳卜传神语，瓦釜荐行潦。泸水耕馀村，范阳行处道。天留西日迟，地狭东风早。风霜惨燕雁，岁月愁蜀鸟。亦复梁父吟，尘埃惊潦倒。
涿郡先主庙二首 其一	[金朝] 赵秉文	炎烬终四百，海飞群雄奔。蛟龙离旧隐，豺虎瞰中原。仗义公天下，岂料中山孙。间关拒赤壁，颠沛乞荆门。刘郎非娇客，肯市一女恩。譬如鞲上鹰，既饱则飞翻。山阳公安在，洒泪西南坤。区区一隅地，鼎立争雄尊。灭魏壮图屈，窥吴遗恨存。呜呼永安宫，慷慨临终言。老瞒安足雄，死面腼奸魂。仁与不仁耳，成败何必论。天乎未厌汉，河洛不足吞。盗子复为盗，丕乎犹子元。等为一亡国，善恶终不谖。
子卿归汉图	[金朝] 赵秉文	节旄落尽始归来，白发龙钟老可哀。犹胜生降不归汉，将军空有望乡台。
棕扇	[金朝] 赵秉文	犀甲龙鳞倚半空，抱归掌握自清风。山精附木须髯古，回禄煽炎尾鬣红。何处青蝇千里外，向来白羽一挥中。水边石上应须此，乞与文园病肺翁。
蜡梅二首 其二	[金朝] 赵伯成	冷艳疏香寂莫滨，欲持何物向时人。东风自是清狂手，办作竹篱茅舍春。
蜡梅二首 其一	[金朝] 赵伯成	冻蕾含香蜡点匀，古来幽谷有佳人。诗家只怨和羹晚，不道红梅别是春。
元弟以所业见投赋诗为赠	[金朝] 赵伯成	耆旧隔存殁，为君重叹嗟。人门得嵇绍，文赋见张华。夙有凌云笔，方乘犯斗槎。忘年即吾友，未可论通家。
探春	[金朝] 赵承元	冰底流泉匹练飞，曲尘著柳不禁吹。杖藜恰到春生处，已有人家插酒旗。
红梅	[金朝] 赵达夫	西湖句好已成尘，蜡点都能几许春。乞与琼儿薄梳洗，才情留待月中人。
柳	[金朝] 赵达夫	杨柳搀春不耐秋，十分憔悴尽风流。水边沙际风烟冷，收拾残阳合暮愁。
宿来同堡	[金朝] 赵鼎	渭北洮南过却春，穷边冰雪更愁人。来同驿里题诗处，破屋青灯一病身。
贡院闻雨	[金朝] 赵沨	灯暗风翻幔，蛬吟叶拥墙。人如秋巳老，愁与夜俱长。滴尽阶前雨，催成镜里霜。黄花依旧好，多病不能觞。
贡院中怀山中故居	[金朝] 赵沨	岁晚西溪路，谁过旧草堂。苔纹侵柱础，竹色度邻墙。白首光阴疾，青山意绪长。相思老兄弟，夜夜梦还乡。
过良乡县学	[金朝] 赵沨	儒宫宜地僻，竟日有馀清。殿古碑仍在，庭空草自生。风高时脱木，云重欲摧城。客兴巳消洒，秋堂更雨声。
过蓨县董大夫庙	[金朝] 赵沨	汉朝元不用真儒，岂信忠嘉益帝图。贾谊长沙晁错死，不须独恨老江都。
和崔深道春寒	[金朝] 赵沨	长风忽落青林端，风声汹若江声寒。太阴盘礴乱天序，推书扑笔成长叹。美人何许媚幽独，使我不见心无欢。颇闻隐居诵庄屈，篷窗坐拥尘编残。琴歌酒赋两寂莫，悬知此兴殊未阑。迟君一来吐款要，举杯放目云天宽。
和茂才韵	[金朝] 赵沨	十年为客未还家，赢得毵毵两鬓华。别后故人应念我，不来踏雪看梅花。
和诜上人雪诗	[金朝] 赵沨	贫巷仍飞雪，空庭迥绝尘。照窗疑不夜，着树忽惊春。枕冷梦魂短，山明天宇新。赋诗分气象，定有灞陵人。
扈从车驾至荆山	[金朝] 赵沨	海上飞来碧玉峰，瑶林琪树更青葱。参差楼观浮云表，颠倒山光落镜中。侍从有臣司碧落，笑谈无处不清风。好分灵沼为膏泽，乞与人间作岁丰。
黄山道中	[金朝] 赵沨	小榖城荒路屈盘，石根寒碧涨秋湾。千章秀木黄公庙，一点飞雪白塔山。好景落谁诗句里，蹇驴驮我画图间。膏肓泉石真吾事，莫厌乘兴数往还。
黄山道中	[金朝] 赵沨	小谷城荒路屈蟠，石根寒碧涨秋湾。千章秀木黄公庙，一点飞云白塔山。好景落谁诗句里，蹇驴驼我画图间。膏肓泉石真吾事，莫厌乘閒数往还。
涧上	[金朝] 赵沨	远径留残照，疏林出小园。山川半豺虎，岁月且琴尊。杜老新鸡栅，庞公旧鹿门。不才真忝窃，人道典刑存。
郊外	[金朝] 赵沨	迥野饶秋色，高台半夕阳。鸥眠沙渚静，鸟没岭云长。薄宦违幽兴，浮生更异乡。岁华成白首，丘壑愈难忘。
九日怀尹无忌	[金朝] 赵沨	茅屋秋萧索，幽居尽日閒。碧云看欲暮，远客几时还。书剑成何事，风尘只强颜。思君千里梦，夜夜到燕山。
聚远台	[金朝] 赵沨	独上平台上，风云万里来。青山一尊酒，落日未能回。
立秋	[金朝] 赵沨	日月如川流，去矣不复回。万物各有营，荣悴更相催。馀生苦多艰，壮志久摧颓。念欲学还丹，郁纡殊未谐。今朝立新秋，庭树西风来。举首望天宇，飞云独徘徊。呼儿且沽酒，浩歌豁秋怀。醉中得妙理，逸兴何悠哉。
留题西溪三绝 其二	[金朝] 赵沨	波光湛碧冷无痕，眇眇轻风起縠纹。认得朝来疏雨过，却因水底见飞云。
留题西溪三绝 其三	[金朝] 赵沨	总道西溪画不如，岂知造物用功夫。蟾光忽作灵犀透，表里通明两玉壶。
留题西溪三绝 其一	[金朝] 赵沨	谁开玉鉴泻天光，占断人间六月凉。日落沙禽犹未散，也知受用藕花香。
盆池荷花	[金朝] 赵沨	一泓寒碧甃波光，雨后妖红独自芳。不许纤尘污天质，政须清吹发幽香。洛神初试凌波袜，妃子来从礜石汤。休笑埋盆等儿戏，要令引梦水云乡。
秋郊晚望	[金朝] 赵沨	桃竹犹堪杖，幽寻兴颇嘉。池荷能几叶，篱菊不多花。地坼成龟兆，林枯出犬牙。村农庆丰岁，社鼓巳三挝。
秋日感怀	[金朝] 赵沨	岁月不相饶，秋风䬃巳至。蚊雷稍收声，团扇且复置。久雨不宜人，新凉差快意。数篇东皋诗，引我北窗睡。林泉久隔阔，尘土作憔悴。但有适人适，何尝事吾事。一贫既忘怀，所好无不遂。世无陶靖节，何人知此味。
题齐物堂	[金朝] 赵沨	至人识破浮生理，万变何尝有不同。果蝶梦周周梦蝶，为风乘我我乘风。得时未必全无识，穷处方知却有通。毕竟欲齐齐底物，世间元是一虚空。
晚宿山寺	[金朝] 赵沨	松门明月佛前灯，庵在孤云最上层。犬吠一山秋意静，敲门时有夜归僧。
西城观水	[金朝] 赵沨	西山秋水来天地，巨野横流浩无际。长风蹙浪鳞甲生，两角斜分半山际。缭堤北去接飞桥，鼓鼙汹汹翻惊涛。中流突兀玉山起，直疑河伯驱灵鳌。冷光摇荡秋云白，浑似梦中游震泽。隔林我欲唤渔郎，孤帆忽如过鸟翼。安得酒船常拍浮，四时甘味置两头。何人与我同此乐，颍阳试觅元丹丘。
仙和尚坐脱	[金朝] 赵沨	识得从来觉性圆，西归只履更翛然。永嘉稳步曹溪路，临济饱参黄檗禅。桶底脱时无一物，机轮转处有三玄。火中留得一茎草，依旧光明烁大千。
新凉	[金朝] 赵沨	颇觉小眠快，便知秋意真。清风论世旧，老圃得时新。移竹观君子，翻书访古人。可人陶靖节，随意葛天民。
用仲谦元夕诗韵	[金朝] 赵沨	闻道蓝田辋口庄，欹湖前日具飞航。李膺定巳回仙棹，王绩无由入醉乡。薄宦系人如坐井，穷愁染鬓欲成霜。早知上界多官府，只向人间作酒狂。
寓居写怀	[金朝] 赵沨	平陆温风雪半消，孤烟篱落隔溪桥。趁墟人去林皋静，时有晚鸦衔堕樵。
元日	[金朝] 赵沨	马上逢元日，东风送客愁。滹沲春水渡，瀛海夕阳楼。雪照潘郎鬓，尘侵季子裘。劳生巳强半，更欲玷清流。
中秋	[金朝] 赵沨	秋气平分月正明，蕊珠宫阙对蓬瀛。巳驱急雨消残暑，不遣微云点太清。帘外清风飘桂子，夜深凉露滴金茎。圣朝不奏霓裳曲，四海歌讴即乐声。
暮春	[金朝] 赵晦	压枝梅子半青黄，叶底残红雨褪香。翠钿舞风榆落荚，绿针浮水稻抽秧。酒浓犹觉春酲困，睡美方便午梦长。苦被啼莺诉花老，挥毫聊作送春忙。
浣溪沙 其二	[金朝] 赵可	火冷薰炉香渐消。更阑拨火更重烧。愁心心字两俱焦。半世清狂无限事，一窗风月可怜宵。灯残花落梦无聊。
浣溪沙 其一	[金朝] 赵可	抬转炉薰自换香。锦衾收拾却遮藏。二年尘暗小鸳鸯。落木萧萧风似雨，疏林皎皎月如霜。此时此夜最凄凉。
来远驿雪夕	[金朝] 赵可	江上东风冷不禁，晚云翻手弄晴阴。春来天气不全好，夜久雪花如许深。煖老正思燕地玉，辟寒谁有魏台金。空斋寂莫青绫被，学得东山拥鼻吟。
云兴馆晓起	[金朝] 赵可	双旌晚泊云兴馆，对面高峰绝可人。一夜山云飞作雪，要誇千树玉璘珣。
甘露寺	[金朝] 赵亮功	郑南峰下寺，泉石间疏篁。飞雨度山阁，閒云生野塘。檐前松子落，厨际柏烟香。别后闻钟磬，山阴空夕阳。
寒斋雪中书呈许守	[金朝] 赵悫	剪水作花开，纷纷天上来。声清偏傍竹，艳冷欲欺梅。积润滋牟麦，馀膏丐草莱。穷阎休叹息，数日是春回。
拟古	[金朝] 赵悫	春风动地来，依依烧痕青。王孙行不归，离恨何时平。翩翩谁家儿，晓猎开红旌。彫弓插白羽，怒马悬朱缨。围合意气雄，厮养厌庖烹。人生一春草，时至何足荣。君看五陵树，日暮悲风生。
蜀山晓发	[金朝] 赵悫	晓发蜀山道，山深人自迷。残星数徽小，斜月一梳低。隔舍缲车响，遥林杜宇啼。区区事行役，何日得安栖。
早赴北宫	[金朝] 赵摅	苍龙双阙郁层云，湖水鳞鳞柳色新。绝似江行看清晓，不知身是趁朝人。
捕蝗感草虫有作二首 其二	[金朝] 赵思文	草虫悲咽不能言，乱逐螟蝗瘗古原。水底痴龙正贪睡，瓮中蝎虎更衔冤。
捕蝗感草虫有作二首 其一	[金朝] 赵思文	虽是形模不苦争，汝能伤稼我能鸣。谁知竟有长平祸，玉石填来共一坑。
呈同官崔伯善李顺之	[金朝] 赵思文	睡起松阴鸟雀哗，忽惊霜果堕檐牙。简书迫促全疏酒，眼力眵昏只费茶。不学道人餐柏叶，却随举子踏槐花。提衡文字非吾事，崔李风流有故家。
吊同年杨礼部之美	[金朝] 赵思文	海内文章选，人中道德师。争教衰病足，不到凤皇池。
侯相浪溪岁寒堂	[金朝] 赵思文	静中台榭隔红尘，水色山光日日新。不用沿溪种松竹，主人元是岁寒人。
嵩山承天谷又云逍遥谷	[金朝] 赵思文	烟霞直上逍遥谷，路转山腰咫尺迷。已觉洞天分圣境，更疑石磴是仙梯。霜添红叶黄花好，天与金壶玉柱齐。醉倚西风正南望，暮云烟草一时低。
歌扇	[金朝] 赵文昌	媚娘巧作贯珠㗋，画扇团团半掩羞。唱到春山小颦处，一轮明月为花愁。
军中寄亲旧	[金朝] 赵文昌	军中从事鬓丝垂，把钓江湖与愿违。红叶关河为客久，黄花时节寄书归。霜天不尽孤云远，秋意无聊一雁飞。乡社故人应念我，岂知南望更依依。
哀古道	[金朝] 赵元	山深道坏水纵横，怪得春来少客行。不信天教人迹断，水乾更遣蒺藜生。
丙子夏卧病汗后有作	[金朝] 赵元	枯肠得水若通灵，涣汗周身一雨零。行客筋骸困方歇，醉人心骨唤初醒。病蝉移梦入新壳，老鹤息神梳旧翎。乞得残骸对儿女，不愁无粟贮陶瓶。
次韵答裕之	[金朝] 赵元	薄莫敲门喜客佳，水萍风絮共天涯。行藏一话倾心肺，古律三诗淬齿牙。朱研不妨閒度日，青山终得共餐霞。扶持老病须君辈，满地豺狼万里家。
次韵裕之见寄二首 其二	[金朝] 赵元	古屋飕飕四壁尘，不堪幽独足吟呻。瓶储看客常年惯，家具为农近日新。世味饱尝惟可睡，诗情漫苦不医贫。相从分我西山半，欲乞臞元伴老身。
次韵裕之见寄二首 其一	[金朝] 赵元	鱼入深渊鹤在阴，飞潜何幸远庖砧。乾坤万里云无迹，冰雪三冬柏有心。故国钩留清夜梦，岁华分付白头吟。莘川拟作桃源隐，共与青山阅古今。
村居夏日	[金朝] 赵元	官府不著名，散迹村落深。白云自朝暮，青山无古今。爱此夏日永，门巷多繁阴。呼儿具绳床，不履亦不簪。殷勤好风来，为我消烦襟。一饱万事了，何用腰黄金。羁勒困名马，网罗多珍禽。何如山鹿痴，呦呦恋长林。
大暑	[金朝] 赵元	旱云飞火燎长空，白日浑如堕甑中。不到广寒冰雪窟，扇头能有几多风。
丁亥三月二十五日雪	[金朝] 赵元	夬变乾将至，阴凝阳不流。雨飞犹带雪，风急似号秋。草木无春意，关河惨客愁。天心宁易测，三叹索冬裘。
读乐天无可奈何歌	[金朝] 赵元	凫胫苦太短，蚿足何其多。物理斩不齐，利剑空自磨。老蹠富且寿，元恶天不诃。伯夷岂不仁，饿死西山阿。天意寓冥邈，人心徒揣摩。不如且饮酒，流年付蹉跎。酒酣登高原，浩歌无奈何。
渡洛口	[金朝] 赵元	一脉寒流两岸冰，断桥无力强支撑。忘机羡杀沙鸥好，不省人间有战争。
寄裕之二首 其二	[金朝] 赵元	老懒愚轩百不能，饱谙人意冷于冰。清狂旧日耽诗客，灰朽而今有发僧。梦裹纸衾三丈日，话延雪屋一龛灯。新开一径通兰若，斩尽清凉旧葛藤。
寄裕之二首 其一	[金朝] 赵元	汩没兵尘满鬓霜，买邻心乐古清凉。閒陪老秀春行脚，闷欠臞元夜对床。正欲脱身求兔窟，谁能随世转羊肠。南阳未比嵩阳好，满眼交游即故乡。
客况	[金朝] 赵元	庐山踏遍却归崧，世事悠悠付老慵。乐近僧居非佞佛，苦无田种强为农。菊花雨似人情冷，梨叶霜如酒力浓。一十五秋河表客，合教节物笑龙钟。
立秋日	[金朝] 赵元	况味年来老比丘，禅房三伏得迟留。连宵雨作垂垂晓，十口家贫盻盻秋。熟未先须伺禾黍，有无何暇问衣裘。半生枉却亲灯火，一事不成空白头。
诗送辛敬之东归二首 其二	[金朝] 赵元	文章无力命有在，一点浩然天地閒。风雪满头人不识，又㩦诗藁出西山。
诗送辛敬之东归二首 其一	[金朝] 赵元	风埃憔悴旧霜袍，老去新诗价转高。橡栗漫山犹可煮，不须低首向儿曹。
书怀	[金朝] 赵元	懒退无心廪与庖，愿㩦诸子斸山硗。閒消白日醒吟醉，猛省浮生梦幻泡。窈窕云山三兔窟，漂摇风树一鸠巢。联名便入村家社，莫认公卿是故交。
书怀继元弟裕之韵四首 其二	[金朝] 赵元	窗扉有生意，山间春到时。长安冠盖尘，游哉不如兹。西畴将有事，老农真吾师。不见元鲁山，梦寐役所思。遗山乃其后，僻处政坐诗。时复一相过，照眼珊瑚枝。奇书多携来，为子卧听之。
书怀继元弟裕之韵四首 其三	[金朝] 赵元	少从白衫游，气与山峥嵘。一念堕文字，肠腹期拄撑。多机天所灾，室暗灯不荧。拈书枕头睡，鼻息春雷鸣。泰山与鸿毛，何者为重轻。蹄泓与渤澥，谁能较亏盈。如能平其心，一切当自平。
书怀继元弟裕之韵四首 其四	[金朝] 赵元	嵩箕有奇姿，出云何悠然。云山足佳处，留客今几年。有子罢读书，求种山间田。栗里愧渊明，香山惭乐天。二老已古人，相望云泥悬。得酒邀月来，对影空自怜。摄衣欲起舞，稚子不须牵。
书怀继元弟裕之韵四首 其一	[金朝] 赵元	蓍龟不须问，我命只自知。多生堕宿业，世网缠绵之。骅骝受羁衔，大笑跛鳖迟。跛鳖亦复笑，缩首甘自卑。何必参漆园，物理本自齐。槟榔可消谷，志士常苦饥。穆之万人雄，犹不免此讥。我懦更多病，区区欲何为。钟鼎不可倖，藜藿分所宜。安能如黄蜂，为人填蜜脾。清白傥少污，后人何所贻。初学悔大谬，篆刻工文辞。年来厌酸咸，淡爱陶潜诗。爱诗固自佳，其如未忘机。回头四十年，言动俱成非。谁能逐世利，日久常规规。惟当种溪田，与子常相期。
题裕之家山图	[金朝] 赵元	系舟盘盘连石岭，牧马澄澄倒山影。山光水气相混涵，中有元家旧庐并。雁门一开豺虎场，驾言投迹嵩之阳。青山偃蹇不可将，十年竟堕兵尘黄。东岩风物知犹在，说与寄庵神已会。一挥淡墨能似之，清辉远寄形骸外。元家故山吾与邻，梦见不如画图真。旧曾行处聊经眼，未得归时亦可人。
田间秋日三首 其二	[金朝] 赵元	禾穗累累豆角稠，崧前村落太平秋。熙熙多少丰年意，都在农家社案头。
田间秋日三首 其三	[金朝] 赵元	皤翁伛偻负薪行，稚子跳梁剥枣声。不似二姑忙更杀，晚春堆髻脱钗荆。
田间秋日三首 其一	[金朝] 赵元	好雨知时便放晴，天和酝酿作西成。秋收但得官军饱，未怕输租远十程。
晚出	[金朝] 赵元	坐久卧还起，畏此夏日长。出门鬓蓬松，西日明半墙。鸠鸣舍东柳，雌和墙南桑。十日暑烦苦，一雨方论量。偶然释忧抱，露坐移绳床。群儿莫相催，老子便晚凉。
喜霁	[金朝] 赵元	片段溪云破，纵横野水淙。人閒泥塞路，蝇动日烘窗。绕壁苔痕满，侵阶树影双。还思酿新黍，瓮面挹秋江。
宿少林寺	[金朝] 赵元	双轮走鸡栖，下岭分间道。行行得精舍，翠崦作回抱。诸峰知客来，故故颜色好。征衫满尘土，惭愧方丈老。殷勤一瓣香，为我除热恼。世缘如落花，篱裀迹俱埽。个中有佳处，行脚恨不早。一庵祖师傍，异日亲结草。
薛鼎臣罢登封	[金朝] 赵元	弄人鼓笛不相疑，便著当场傀儡衣。终日抱饥唯饮水，也和醉客一时归。
学稼	[金朝] 赵元	不堪炊煮一箱书，十口东西若可糊。食禄已惭中隐吏，垦山聊作下农夫。藁遗场圃无多积，子入官仓困远输。近日愚轩睡眠少，打门时复有追胥。
早发宝应龙门道中有感	[金朝] 赵元	山僧送客客行东，回首云寮梦寐中。人语咿呦村店火，帽檐欹侧石门风。伊川远映春冰绿，少顶先搀晓日红。为问年来几还往，只应乌鹊识衰翁。
除夜	[金朝] 赵之杰	日月不肯留，岁历倏云毕。僧坊见节物，新正在明日。夜半拊枕叹，半百又加七。形骸念念改，膂力能不失。经言男数八，此去才有一。健者未可期，况乃常衰疾。物情忌盈满，君子慎名实。行矣安退閒，吾其保终吉。
题济源龙潭寺	[金朝] 赵之杰	树围修竹竹围庵，庵下泓然碧一潭。极目荷花半秋色，小横图上看江南。
许道宁群峰暮雪	[金朝] 赵之杰	道士平生林野人，醉中拈出雪峰真。为君疗却烟霞癖，比似青囊药更神。
黄石庙	[金朝] 赵滋	狂豪击车代无人，神石一砭志乃信。吹嘘风云遮楚秦，炎精炽然四百春。一编尚吝续后尘，江山有待终此身。望望久愁横目民，朝阳凄凄霜未休。江燕竟来江北游，山回鼎移海横流。天风何时清九州，草泥自古跧王侯。神弃不恤谁当羞，割牲酾酒空千秋。
即事	[金朝] 郑子聃	一钱不直程卫尉，五斗解酲刘伯伦。读罢离骚解衣卧，门前花柳自争春。
北行二首 其二	[金朝] 周昂	比岁频分甲，今年贺息兵。竞誇新战士，谁识旧书生。北塞甘长别，南天欲远征。二年迎复送，空愧泰州城。
北行即事二绝句 其二	[金朝] 周昂	五月分衣节，三军受甲时。莫教麟阁将，频发羽林儿。
北行即事二绝句 其一	[金朝] 周昂	闻道昆崙北，风尘避仆洼。至今悲汉节，不合度流沙。
北湖清明	[金朝] 周昂	碧水随时酒，春风著处花。欢娱万国本，富贵五侯家。金动楼头管，香回日莫车。老夫唯欲睡，儿女莫相誇。
边俗	[金朝] 周昂	返阖看平野，斜垣逐慢坡。马牛虽异域，鸡犬竟同窠。木杵舂晨急，糠灯照夜多。淳风今巳破，征敛为兵戈。
边月	[金朝] 周昂	边月弓初满，山城角尚孤。中天看独立，永夜兴谁俱。未觉风生晕，空怀斗转隅。含情知白兔，欲下更踟蹰。
边月	[金朝] 周昂	驱车宿双浦，极目耿金波。不有中秋景，其如永夜何。沙分疑白雪，练失想明河。桂树元无意，南倾独好柯。
晨起	[金朝] 周昂	鼓声随晓角，合沓起平荒。宿火连冈小，寒星堕水长。鲸翻惊日动，马食快宵凉。白首登坛将，功名好自强。
春日即事	[金朝] 周昂	冻柳僵榆未改容，狐裘貂帽尚宜风。欲寻把酒浑无处，春在鸣鸠谷谷中。
春日即事 其二	[金朝] 周昂	杨花颠倒入帘栊，睡鸭香残碧雾空。尽日寻诗寻不得，鹁鸪声在梦魂中。
春日即事 其一	[金朝] 周昂	南苑霓旌动缭墙，天街莲烛照脩廊。斗南绛气风吹尽，小雨濛濛湿建章。
促织	[金朝] 周昂	促织来何处，秋风暗与期。苦吟人不解，多恨尔如知。独枕难安夜，寒衣欲及时。凌晨揽清镜，一半巳成丝。
翠屏口七首 其二	[金朝] 周昂	地拥河山壮，营关剑甲重。马牛来细路，灯火出寒松。刁斗方严夜，羔裘欲禦冬。可怜天设险，不入汉提封。
翠屏口七首 其六	[金朝] 周昂	万里来崩豁，终年气惨悽。地穷清涧断，天近玉绳低。孛窟黄沙北，昆崙白雪西。故园何处觅，搔首意空迷。
翠屏口七首 其七	[金朝] 周昂	塞古秋风早，山昏落日低。积云鸦度久，荒岸马归齐。灯火看时出，茅茨渐欲迷。尘沙恨于役，况乃对鸡栖。
翠屏口七首 其三	[金朝] 周昂	玉帐初鸣鼓，金鞍半偃弓。伤心看寒水，对面隔华风。山去何时断，云来本自通。不须惊异域，曾在版图中。
翠屏口七首 其五	[金朝] 周昂	旌节曕前帐，风尘识旧坡。眼平青草短，情乱碧山多。晚起方投笔，前驱效执戈。马蹄须爱惜，留渡北流河。
翠屏口七首 其一	[金朝] 周昂	去岁翠屏下，东流看涌波。愁将新鬓发，还对旧关河。翅健翻秋隼，峰高并晚驼。草深饶虎迹，夜黑欲谁过。
代书寄大元伯	[金朝] 周昂	南园腊蚁记同倾，一纸书来万里情。日夜愁心随柳色，东风吹满大梁城。
得家书	[金朝] 周昂	穷愁非昔境，白发有深根。泪破孤城郡，书来万里村。雁声寒日夜，秋色老乾坤。为问游方子，何时慰倚门。
登绵山上方	[金朝] 周昂	环合青峰插剑长，小平如掌寄禅房。危阑半出云霄上，秘景尽收天地藏。野阔群山惊破碎，云低沧海认微茫。九华籍甚因人显，迥秀可怜天一方。
底柱图	[金朝] 周昂	鬼门幽险深百篙，人门逼窄逾两牢。舟人叫渡口流血，性命咫尺轻鸿毛。开图顿觉风雷怒，素发飘箫激衰腐。河来天上石不移，安得此心如底柱。
吊张益之	[金朝] 周昂	当年读书山堂中，夜喜与君灯火同。尘编壤简如蠹攻，弱质鄙钝烦磨砻。新诗如洗露芒锋，逸气欲倒浮云骢。轻裘肥马世上雄，吾徒一饭尝未充。君如孔翠愁彫笼，我亦哀鸿避鸣弓。孤城一别天西东，几见黄叶飞霜风。寄书无由魂梦通，西望落日衔千峰。他时云雨傥相逢，犹思惊雷起池龙。鬼神无赖欺天公，哀哉若人竟死穷。自闻君亡阜生胸，上诉九关无路从。百年过眼如转蓬，梦时忧乐觉即空。长夜漫漫何时终，作诗寄哀投殡宫。
独酌	[金朝] 周昂	渺渺清溪阔，悠悠弱藻沈。客衣临水静，鸟影过船深。暂把鱼竿坐，因知静者心。沧洲高兴动，巢父可东寻。
读陈后山诗	[金朝] 周昂	子美神功接混茫，人间无路可升堂。一斑管内时时见，赚得陈郎两鬓苍。
读柳诗	[金朝] 周昂	功名翕忽负初心，行和骚人泽畔吟。开卷未终还复掩，世间无此最悲音。
对月	[金朝] 周昂	月近天河白，秋深夜气清。蛛丝时隐见，兔杵正分明。欹帽中宵落，孤舟几处行。清风殊未发，树稳鹊休惊。
对月	[金朝] 周昂	万里寥天月，相随不惮劳。屡添华发满，曾傍黑山高。影动新琼杵，光含旧宝刀。常娥应见讶，独宿弊绨袍。
对月	[金朝] 周昂	月满秋仍早，台高夜未徂。水光先剡淡，星影失踟蹰。玉帐传更急，荒城击柝孤。去年双泪眼，依旧入平芜。
过省冤谷	[金朝] 周昂	婴儿偃蹇正堪孩，换得山西老将回。往者不追来不戒，莫将家世论人材。
寒林七贤	[金朝] 周昂	苦寒如此欲何之，雪帽风裘意自奇。纵有清诗三百首，未应肯得党家儿。
和路宣叔梅	[金朝] 周昂	月底明肌粲寿阳，道人呼入竹西堂。安排腊味千钟酒，消破春风万斛香。花鸟有情应见惜，蛾眉倾国故难藏。西湖骨朽东坡远，又为君诗恼一场。
羁旅	[金朝] 周昂	羁旅情方惨，暄寒气尚胶。谷风连远阵，原树郁春梢。要路嗟何及，浮名久已抛。百年粗饭在，真欲事诛茅。
即事二首 其二	[金朝] 周昂	一床安置似僧居，白发忘梳动月馀。懒性渐成愁把笔，小诗常拟倩人书。
即事二首 其一	[金朝] 周昂	不堪华发半头生，老去偏添爱嫪情。新得家书来报喜，旧时龟子绕床行。
寄金山老	[金朝] 周昂	庭前双柏树，作别似晨朝。书信随溪茗，音声落海潮。岭云閒可玩，边月苦无憀。相见愁他日，风沙两鬓凋。
寄王子明	[金朝] 周昂	病起身仍懒，眠多意尚迷。笔成今夕把，书似隔年题。久恨心期阻，难邀物理齐。灯花应解事，岑寂向人低。
家园	[金朝] 周昂	五亩园连竹，三间屋向阳。气和春浩荡，心静日舒长。花鸟成相识，琴书付两忘。陶然一尊酒，谁复记羲皇。
靳子温款春亭	[金朝] 周昂	曾数花须傍药阑，春风不到酒杯宽。自怜白首荒三径，桃李年年檐上看。
九日	[金朝] 周昂	不堪马上逢佳节，况是天涯望故乡。高会未容陪戏马，旧游空复忆临香。痴云黯黯方垂地，小雪霏霏欲度墙。犹赖多情数枝菊，肯留金蕊待重阳。
鲁直墨迹	[金朝] 周昂	诗健如提十万兵，东坡真欲避时名。须知笔墨浑閒事，犹与先生抵死争。
偶书	[金朝] 周昂	幽阴不放终年树，好味仍馀尽日茶。诗业未降心有种，世缘初尽眼无花。
清放斋	[金朝] 周昂	平生眼白嫌物俗，此身谁要冠带束。茶瓯饭饱一饮足，卧听松风仰看屋。
秋夜	[金朝] 周昂	高阁钟初殷，层城月未光。净空含宇大，卧斗带星长。暗觉巢乌动，清闻露菊香。谁家砧杵急，应怯莫天凉。
鹊山	[金朝] 周昂	西征疲短服，北望惨衰颜。再宿殊鸡舍，相看独鹊山。旆沾新雨过，鸟逐莫云还。白首瞻星汉，何时鼓角閒。
山丹花	[金朝] 周昂	浪蕊谁能记，山丹旧所闻。卷花翻碧草，低地落红云。塞雨沾衣久，溪风入把勤。莫言羌妇丑，谁识汉昭君。
山家七首 其二	[金朝] 周昂	萧飒晚风凉，高杠引旆长。岭云残宿阵，陵日湛晨光。已作依刘表，终须问葛疆。俯身驰万里，未觉鬓毛苍。
山家七首 其三	[金朝] 周昂	年深师欲老，秋至敌还轻。但使财思义，犹多死易生。指挥无险阻，感激在精诚。万古麒麟阁，何曾浪得名。
山家七首 其四	[金朝] 周昂	简易军中事，川原入望多。草平铺碧锦，山远出青螺。远愧桃花水，重临杏子河。去年关塞意，萧䬃起悲歌。
山家七首 其五	[金朝] 周昂	赤涧蟠双阙，青山壮一门。放歌游远目，箕踞得高原。地险劳天设，边戈厌日屯。庙谋新控扼，万里可雄吞。
失子	[金朝] 周昂	白发飘萧老病身，几因儿女泪沾巾。虚谈误世王夷甫，只有情钟语最真。
侍祠太室	[金朝] 周昂	设燎彤庭敞，悬灯玉殿深。星河含爽朗，城阙动阴沈。祗慄诚初荐，馨香德巳歆。清风动云幕，有喜见神心。
书斋	[金朝] 周昂	夜雨书斋冷，西风木叶抛。暗蛩侵坏壁，低雁落寒郊。壮志初尝胆，吾生岂系匏。草玄虽闭户，未用客相嘲。
宋文贞公庙	[金朝] 周昂	开元四荒不动尘，柱石中原有老臣。襄土一丘松柏暗，长安三日荔枝新。
送客	[金朝] 周昂	相见席不暖，送行情更牵。只愁人面隔，不放马蹄前。塞迥云垂地，溪平水接天。山川后期阔，把臂两茫然。
送李天英下第	[金朝] 周昂	不须寂寞恨东归，洗眼三年看一飞。试捲波澜入毫颖，莫教欧九识刘几。
孙资深岁寒堂	[金朝] 周昂	世态浮云日夜移，春兰秋菊各争时。此心铁石无人会，唯有庭前柏树知。
晚步	[金朝] 周昂	郁郁孤城隘，飘飘绝塞游。短衣忘远步，高兴会清秋。白水深樵谷，黄云古戍楼。居人半裘毯，横管莫生愁。
晚望	[金朝] 周昂	烟抹平林水退沙，碧山西畔夕阳家。无人解得诗人意，只有云边数点鸦。
晚望	[金朝] 周昂	独立孤城上，关山望不休。异乡惊绝域，远目豁清秋。未拟登楼作，空歌出塞愁。故园飞鸟外，溪水正南流。
晚阴不成	[金朝] 周昂	落日明西极，高云暗朔方。楼台分照耀，宇宙一苍茫。不借蛟龙便，虚成燕雀忙。何须遣雷怒，郁郁绕高梁。
望山中松	[金朝] 周昂	地险蟠根古，人稀小径消。雨皴开白雪，风响入青霄。未畏斧斤逼，惟愁霹雳烧。解鞍那避远，冷色故相招。
闻蝉	[金朝] 周昂	冥机辞委蜕，天籁发幽嘶。迥露增晨洗，清风借晚携。暂成千里隔，还作一枝低。客思饶相触，愁时故不齐。
无题	[金朝] 周昂	西风吹白水，日暮动寒威。野帐收旗尽，奚儿饮马归。梢梢闻鸟过，惨惨见云飞。夜黑多豺虎，荒村定敢依。
西城道中	[金朝] 周昂	草路幽香不动尘，细蝉初向叶间闻。溟濛小雨来无际，云与青山淡不分。
溪南	[金朝] 周昂	小径通沙稳，清溪带树深。岸危低白屋，云近没青岑。洒落高秋气，飞腾志士心。云台与麟阁，莫遣二毛侵。
香山	[金朝] 周昂	山林朝市两茫然，红叶黄花自一川。野水趁人如有约，长松阅世不知年。千篇未暇偿诗债，一饭聊从结净缘。欲问安心心巳了，手书谁识是生前。
晓望	[金朝] 周昂	晓树云重隐，春城日半阴。苍茫尘土眼，恍惚岁时心。流落随南北，才华阅古今。柴荆生事窄，宁忆二疏金。
新秋	[金朝] 周昂	畏日经时暑，清秋一夕凉。真堪近灯火，不复病衣裳。宋玉悲摇落，安仁愧老苍。鄙夫那及此，睡美百忧忘。
宿西蓝	[金朝] 周昂	闻道西蓝好，能来定有缘。青山避乔木，流水信平田。步屧迷深竹，题诗惜莫烟。尘心厌翻倒，一室暂安禅。
萱草	[金朝] 周昂	万里黄萱好，风烟接路傍。迹疏虽异域，心密竟中央。染练成初色，移瓶得细香。客愁无路遣，始为看花忘。
雪	[金朝] 周昂	小雪暮能繁，愁云久更昏。细灯寒出户，欹树老当轩。竹叶旧时酿，梅花何处村。赋诗空入夜，愁绝与谁论。
夜	[金朝] 周昂	门巷溪声爽，衣裳夜气苏。地清林影散，月静桂花孤。左省诗频咏，南楼兴不辜。关山冰雪里，何处觅天隅。
夜步	[金朝] 周昂	击柝邻居静，开门宿鸟惊。西风秋半急，北斗夜深明。独立乾坤大，徐行杖屦轻。遥怜汉宫阙，重露湿金茎。
谒先主庙	[金朝] 周昂	暗粉陈丹半在亡，短垣残日共悲凉。不须古碣书绵竹，自有荒村纪葆桑。尘土衣冠曾系马，岁时歌舞亦称觞。不应巴蜀江山丽，能使英灵忘故乡。
忆刘及之	[金朝] 周昂	千株何处封君橘，二顷谁家负郭田。长路风尘空费日，故园书札动经年。未能免俗真聊尔，不为怀忧亦悄然。襟抱何人与开释，论文除得老臞仙。
雨过	[金朝] 周昂	雨映高檐过，山开晚日明。动云方溃拥，号水未休争。沙岸鼋鼍出，荒庭鹤鹳行。草泥沾屐齿，杖策有馀清。
早春	[金朝] 周昂	小雪寒仍在，烟花意巳深。老侵长路鬓，春荡故园心。幸可追沂咏，何劳费越吟。微躬应自爱，莫作愧千金。
正月大风雨	[金朝] 周昂	风如渤澥势凌虚，寒破貂裘力尚馀。不是化工难倚赖，也知青帝有驱除。
中秋夜高阳对月	[金朝] 周昂	端正高阳月，空庭又见过。清风禁睡得，白发奈愁何。尚识王良策，难知织女梭。金波流汩汩，应为照滹沲。
寒食不出	[金朝] 朱澜	地偏无客过吾庐，寒食清明入燕居。骥子捧瓯仍腊茗，孟光举按只春蔬。蝇沾香篆浑伤字，蜂蹙瓶花半堕书。习气未除还自笑，却将佳节付三馀。
暴雨	[金朝] 朱之才	掣电奔雷晻霭间，崩腾白雨袭人寒。颓山黑雾倾浓墨，倒海冲风泻急湍。势似阳侯夸海若，声如项籍破章邯。炎歊一濯须臾耳，已看天围碧玉宽。
复用九日诗韵呈黄寿鹏	[金朝] 朱之才	忽忽天星二十九，当年曾醉琼林酒。春风射策紫垣深，犹记灵和殿前柳。与君虽异千佛名，出入南宫同户牖。春蚕食叶七千人，看君运笔如挥帚。妙龄忠气轶衡嵩，馀子纷纷真培塿。那知晚节岱阳城，白发苍颜两閒叟。君材有如万斛舟，顾我碌碌才筲斗。时穷壮士或饭牛，遇合封侯起屠狗。东皋有田供王赋，天寒且辍扶犁手。寂寥圭窦对书册，火冷灯青夜方久。先生乘兴肯相过，亦有青钱沽玉友。
十月十五日夜作连珠诗四首 其二	[金朝] 朱之才	天如寒鉴月如冰，僵卧家僮唤不应。却忆少年游太学，萧然独对短檠灯。
十月十五日夜作连珠诗四首 其四	[金朝] 朱之才	跏趺真作坐禅僧，不学窗间故纸蝇。湛若琉璃含宝月，此中无减亦无增。
十月十五日夜作连珠诗四首 其一	[金朝] 朱之才	披衣开户几宵兴，永夜无眠魂九升。坐觉飞霜明瓦屋，天如寒鉴月如冰。
水月有兴	[金朝] 朱之才	明月落湖水，天渊体俱一。浩荡碧琉璃，奁此寒玉璧。微风触湖波，合散作六七。浮光逐水纹，金蛇势盘结。人心湛寂初，与月同清质。外累一汩之，万态纷殊迹。因知养心者，无为风浪失。
谢孙寺丞惠梅花	[金朝] 朱之才	我来泗水上，居与墟墓邻。弥望多枣栗，碍眼皆荆榛。忽忽度岁月，不知时已春。朝来佳公子，遗我梅花新。秀色照窗几，妙香袭衣巾。莽如瓦砾场，惊睹琼瑶珍。念昔客江南，千树临江津。吴侬不知贵，但与桃李伦。自从堕东土，梦绕江之滨。叹彼和鼎实，亦复生不辰。穷愁坐空山，豺虎杂凤麟。此赠意不浅，难为俗子陈。
寓言二首 其一	[金朝] 朱之才	兽有善触邪，草有能指佞。兽草非有心，不移本天性。前王著臣冠，俾尔效端鲠。如何不称服，触指反忠正。吾欲取二物，豢植列台省。一令邪佞徒，奔逃亟深屏。
病起书事	[金朝] 朱自牧	牢落衰年病转侵，医编药裹废閒吟。卧销白日尘凝屦，起对青铜雪满簪。霜后痴蝇看老态，天边倦鸟识归心。维摩不出文殊去，门巷萧条翠藓深。
晨起趋省	[金朝] 朱自牧	邻鸡一鸣仆再呼，三星已在东南隅。霜风绕屋伺我出，布衾尚欲留须臾。才疏性懒真勉强，饥寒见迫谁能逋。山灵笑我真有谓，能使我庾如陵乎。
趁鄜州过湖城县武帝望思台在焉	[金朝] 朱自牧	寒骨千年饮恨埋，馀哀空寄望思台。纵令曲沃精魂见，宁与商山羽翼来。赵虏典刑何足正，周公画像可怜开。忍心本自穷兵起，巫蛊焉能作祸胎。
冬日拟江楼晚望	[金朝] 朱自牧	万里长空淡落晖，归鸦数尽下楼迟。山如骇浪高低涌，天似寒灰黯淡垂。紫塞西横连统万，黄河东下接汾睢。此邦形势雄今古，只与羁人百不宜。
访山寺僧	[金朝] 朱自牧	踏破苍苔叩竹扃，晚晴庭院有馀清。幡腰落日红千飐，檐际遥岑翠一横。种秫公田聊卒岁，栽莲僧社拟投名。从今兴熟频来往，未信斋钟午后鸣。
和郭仲荣郡城秋望	[金朝] 朱自牧	城高野阔思何穷，人在西风一笛中。楼影不摇溪水净，舂声相答暮山空。海天引望能供碧，霜树禁秋更倚红。回首客魂招不得，莼鲈归兴满江东。
郊行	[金朝] 朱自牧	缓辔寻春水一涯，最怜朝雨浥轻沙。小溪烟重偏宜柳，平野云垂不碍花。青眼步兵元好酒，黑头江令未还家。兴长不觉归来晚，过尽城头阵阵鸦。
刘仲规挽辞	[金朝] 朱自牧	富贵康强九十春，公归无憾我伤神。人间秀气还嵩岱，梦里行年属已辰。名姓空留耆旧传，衣冠不见老成人。凄凉通德门前路，无复青蒲裹画轮。
年节岚州席上赠同知王子直中散	[金朝] 朱自牧	别时风雪暗龙津，一梦经年复见君。去国光阴虽易得，夹河形势且平分。心如征马常嘶代，身伴秋鸿却渡汾。此日一尊难惜醉，新年风景旧知闻。
清河道中暮归	[金朝] 朱自牧	缓辔溪边喜乍晴，夕阳流水浸孤城。川平佛塔层层见，浪稳商舟尾尾行。十里烟霞随野步，两崖禾黍撼秋声。雨旸虽有丰年兆，久客都无地可耕。
送鄜州节判任元老罢任东归二首 其二	[金朝] 朱自牧	都骑骎骎指汶阳，关门应识弃繻郎。暮寒烟浪归期阻，细雨檐花饮兴长。束带暂为彭泽令，曳裾休忤汉梁王。边城情味君应会，为说无憀与故乡。
送鄜州节判任元老罢任东归二首 其一	[金朝] 朱自牧	长途冰雪岁峥嵘，客里那堪送客行。万里归心应接淅，一尊别酒且班荆。春生汶水庭闱近，人去雕阴幕府轻。欲仗征鸿寄消息，地寒不肯过边城。
小雨不出宁海司理厅	[金朝] 朱自牧	吏散庭空锁碧苔，冷官门户几曾开。疏疏细雨槐花落，寂寂虚堂燕子来。多病始知穷有鬼，独贤方觉仕无媒。故园抛掷奔驰外，刚道江山未放回。
谢吴堡知寨安巨济赠纸百幅	[金朝] 朱自牧	百幅溪笺远见羞，故人佳饷若为酬。幸将晚节收鱼网，未得良工起凤楼。柿叶学书差足慰，芸香辟蠹会须求。挥毫不见云烟落，愚贾操金愧暗投。
自鄜州罢任归宿渑池道中有虎为暴	[金朝] 朱自牧	崤山之阿渑之浒，行路萧条正艰阻。日落山空涧水哀，市门静闭防饥虎。前年张茅杀饷妇，今岁食驴断行旅。我来万里逐一官，安可不戒为汝脯。昼持弓矢夜枕戈，静匿儿童防笑语。白额将军莫笑人，世无刘琨当畏汝。
春日	[金朝] 祝简	莺语相喧浩荡春，落花细点禁街尘。游丝飞絮狂随马，迟日和风欲醉人。
和常祖命二首 其二	[金朝] 祝简	操笔文章学古风，平生羞与腐儒同。相如虽有凌云赋，不及东方射守宫。
和常祖命二首 其一	[金朝] 祝简	著书不得自名家，卷里蝇头散眼花。未用一杯张翰酒，正须七椀玉川茶。
检旱	[金朝] 祝简	草树连云绿间黄，年饥村落自荒凉。晚蝉抱树声声急，野菊迎人细细香。
青奴	[金朝] 祝简	名实于人不可诬，马牛我亦受人呼。世间物化多难晓，谁谓此君为此奴。
下第鱼台东寺	[金朝] 祝简	病眼逢花亦倦开，流莺飞去误相猜。多情却爱僧堂燕，才得春风却再来。
相国寺钟	[金朝] 祝简	寒鸡缩颈未鸣晨，已听舂容入梦频。未必佛徒知警悟，祗能唤起利名人。
虚极斋独坐	[金朝] 祝简	虚斋长铗短灯檠，明月当窗夜气清。却掩尘编时闭目，胡床独坐听秋声。
杂诗二首 其二	[金朝] 祝简	榴花娇欲斗罗裙，石竹开成碎缬文。更有戎葵亦堪爱，日烘红脸酒初醺。
舟次丹阳	[金朝] 祝简	船头东下趁晨钟，船外清霜气暗通。断雁声归烟霭里，孤帆影落月明中。隋河波浪千年急，梁苑池台一半空。试问碧堤无限柳，败条衰叶几秋风。
宝岩僧舍	[金朝] 宗道	寂寂钟鱼柏满轩，午风轻飏煮茶烟。西堂竟日无人到，只许山人借榻眠。
漫书	[金朝] 宗端修	冷面宜教冷眼看，只惭索米向长安。阴崖何限枯松树，望见屏帏尽牡丹。

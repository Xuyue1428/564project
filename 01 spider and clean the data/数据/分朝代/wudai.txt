玉楼春·拂水双飞来去燕	[五代] 顾敻	拂水双飞来去燕，曲槛小屏山六扇。春愁凝思结眉心，绿绮懒调红锦荐。话别情多声欲战，玉著痕留红粉面。镇长独立到黄昏，却怕良宵频梦见。
玉楼春·柳映玉楼春日晚	[五代] 顾敻	柳映玉楼春日晚，雨细风轻烟草软。画堂鹦鹉语雕笼，金粉小屏犹半掩。香灭绣帷人寂寂，倚槛无言愁思远。恨郎何处纵疏狂？长使含啼眉不展。
醉公子·岸柳垂金线	[五代] 顾敻	岸柳垂金线，雨晴莺百啭。家住绿杨边，往来多少年。马嘶芳草远，高搂帘半掩。敛袖翠蛾攒，相逢尔许难。
述国亡诗	[五代] 花蕊夫人	君王城上竖降旗，妾在深宫那得知？十四万人齐解甲，更无一个是男儿！
书灵筵手巾	[五代] 李煜	浮生共憔悴，壮岁失婵娟。汗手遗香渍，痕眉染黛烟。
柳枝·解冻风来末上青	[五代] 牛峤	解冻风来末上青，解垂罗袖拜卿卿。无端袅娜临官路，舞送行人过一生。
杨柳枝五首·其二	[五代] 牛峤	吴王宫里色偏深，一簇纤条万缕金。不愤钱塘苏小小，引郎松下结同心。
生查子·新月曲如眉	[五代] 牛希济	新月曲如眉，未有团圞意。红豆不堪看，满眼相思泪。终日劈桃穰，人在心儿里。两朵隔墙花，早晚成连理。
生查子·烟雨晚晴天	[五代] 魏承班	烟雨晚晴天，零落花无语。难话此时心，梁燕双来去。琴韵对薰风，有恨和情抚。肠断断弦频，泪滴黄金缕。
八拍蛮·云锁嫩黄烟柳细	[五代] 阎选	云锁嫩黄烟柳细，风吹红蒂雪梅残。光景不胜闺阁恨，行行坐坐黛眉攒。
寒食诗	[五代] 云表	寒食时看郭外春，野人无处不伤神。平原累累添新冢，半是去年来哭人。
谢李若冲	[五代] 张太华	符吏匆匆叩夜扃，便随金简出幽冥。 蒙师荐拔恩非浅，领得生神九过经。
葬后见形诗	[五代] 张太华	独卧经秋堕鬓蝉，白杨风起不成眠。 寻思往日椒房宠，泪湿夜襟损翠钿。

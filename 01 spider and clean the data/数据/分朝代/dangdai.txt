寄纽约平沙生以广其意二首 其一	[当代] 程滨	斗室当年一曲琴，人间无复有馀音。八荒四海求灵药，了却相思不动心。
乙未东游日本绝句十九首 其十六 翻墙	[当代] 程滨	海外十旬思故乡，谷歌感我泪淋浪。迢迢万里今宵返，重入天朝万仞墙。
乙未东游日本绝句十九首 其十五 大阪返乡机中观云海如南极	[当代] 程滨	舷窗颠倒海为天，空际时来三两船。无分北冥南极雪，几番云上看冰川。
乙未东游日本绝句十九首 其十四 箱根芦湖乘海贼船	[当代] 程滨	梦里楼船跃虎鲸，少年意气爱纵横。天风携卷深山雨，洗尽当时海贼情。
乙未东游日本绝句十九首 其十三 入夜再浴	[当代] 程滨	寂寂残灯寂寂汤，仰看星斗竟微茫。蛮姬笑语危垣侧，风递哦咿时过墙。
庚寅中秋夜杂句	[当代] 傅义	阳台陈瓜果，欲以献嫦娥。不知竟不来，消息究如何？天幕悄然黑，真个广而寒。不知深宫里，此时是悲欢？荧屏酣歌舞，可能胜霓裳。不知荧屏外，歌舞能几场？天末有故人，嗜诗自成癖。不知吟哦外，何以永今夕？
小石源雅集分韵得别字	[当代] 傅义	蓬壶谁提来，填此衡庐缺。犹带海波痕，冲荡蛟龙窟。或云水源山，洞辟不复闭。仙桃大著花，曈曈艳朝日。乃有小孟尝，欣然来筑室。轮奂八九间，石庭亦轩豁。薯酒储满坛，嫩蕨纷怒茁。可以饷嘉宾，四座霏玉屑。清茗瀹胃肠，丝雨膏沐发。竹风徐徐生，细熨额间缬。酒酣气益振，其可徒餔啜！石鼎重烹句，雅韵随分撷。各各抒怀抱，奚必论流别。余亦厕其间，怡怡忘耄耋。
春风曲	[当代] 傅义	潮来潮去高复低，日升日落朝旋暮。春风却是最温馨，教人不可等闲度。云雾吹开万里晴，送来莺燕忒撩情。花香阵阵牵衣袂，殷殷邀约踏莎行。青春结伴乘风去，沿途检阅花无数。就中桃李最芬芳，古今少艾长倾慕。谁云同是断肠花，百媚千娇徒自夸。得被春风一摩抚，不辞身遽委泥沙。杜宇为君悲不已，云雀飞鸣仍自喜。爱仿千山百鸟声，声声无誉亦无毁。姚黄魏紫花中王，从容行来自堂堂。芍药亲昵成艳侣，翻令春暮更辉煌。况有酴醾为后劲，榴红莲白联翩进。秋冬梅菊又高超，年年松柏如春盛。昔时联袂踏春人，春来犹否忆前尘？但愿春风长护惜，留得樽前矍铄身。韶华去我头不掉，我目送之坦然笑。安享高龄堪自豪，斯心永葆如年少。
偕剑川小丹走访怀柔春江月遂蒙导游红螺寺	[当代] 傅义	春花秋月忒有情，龙钟那容等闲度。欣闻红螺寺景佳，邀朋访友联袂去。及门森森碧万竿，耸立千尺蕃琅玕。翠径深幽红尘净，泠风一洗清肺肝。干青沟黄皮色复，模形遂名金镶玉。祇园豪侈地布金，佛土宁犹未免俗。抠衣折腰攀玉阶，长坡斜平尤崔嵬。殿前两株古银杏，雌雄分峙长相偕。雄株灿灿花千朵，雌株累累无花果。俨然齐眉敬如宾，兼容互补同婀娜。殿后迥立平顶松，如张天幕如云浓。更著巨藤附伟躯，夭矫回旋如盘龙。雷砰雨瀑不飞去，磊落岂肯潜其踪。密铺万颗紫玛瑙，竟令苍天为改容。应谢法雨匀沾濡，此处始得美如此。目迷神怡难尽言，擢尤媚吾主人耳。
徐行微雨里	[当代] 傅义	徐行微雨里，炎熇翻清凉。袅袅细甚丝，仿佛若有光。轻轻洒我面，爱抚逾春阳。皓发缀玉露，晶珠失其芒。伸掌摩挲之，直下滋肺肠。举伞笑少艾，润发怯仙方。
扫雪花工	[当代] 傅义	厚雪压琼枝，柔弱何可忍。独有护花人，为之解困窘。双手任冻僵，倾心不自悯。遥见挥大帚，吾亦动恻隐。
京中初雪己丑正月二十四日凌晨也	[当代] 傅义	夜醒窗栊明，疑已破晓矣。蜷缩寒被中，晓亦不欲起。忽闻藐姑来，披衣急曳屣。姗姗其来迟，能来亦可喜。如何冰冷姿，大施化妆技。即有纳污处，居然亦甚美。
赏雪	[当代] 傅义	偌大植物园，春寒无可瞰。梨花亦不见，游心殊已淡。飞雪缀枝头，一夕忽惊艳。天公真可爱，为予弥此憾。
京中放歌	[当代] 傅义	晴窗日阑入，朔风亦不号。起看一角天，眼比大楼高。鴳雀尔何物，跃跃戏蓬蒿。昂扬出门去，九逵任游遨。焉知在阙下，只觉步衡皋。未遇屠狗辈，歌呼我亦豪。大口吃烤肉，小杯品葡萄。不敢称酒徒，诗界作老饕。
偕江南雨游世界公园	[当代] 傅义	九州复九州，谈天惊誇侈。阅后三千年，居然果如是。芥子纳须弥，玄谈富妙理。今以科学观，缩微差可拟。地球何庞然，一园而已矣。万国诸名胜，粲然列眼底。处处皆琳琅，华彩耀朱紫。既观营建巧，又睹山水美。行行见白帆，已至悉尼市。堂皇歌剧院，奇构世无比。亲历忆前游，仿佛今重抵。五洲二小时，悉印吾布屣。选景摄其影，藏之行囊里。出门相顾笑，世界竟如此！
参观兴国将军园	[当代] 傅义	冲雨冒春寒，言访将军园。将军五十四，一一戎衣冠。真容皆雄武，气宇壮昆仑。忆昔闹革命，踊跃参红军。一县八九万，三分占一分。终成将军县，威名天下闻。不知将军外，尚有几人存。一将枯万骨，何处可招魂！英魂如有知，旧梦可重温？出门搔白首，俯仰向乾坤。
曾外孙女西西八岁生日	[当代] 傅义	八岁娃儿八十翁，衰翁忽觉返成童。惊闻反复嗲声唤，始悟今为老外公。娇音伶俐背唐诗，一似而翁幼小时。不省而翁学到老，浪抛心力只成痴。蛋糕蜡烛庆生辰，小小同窗是贵宾。祝祷不知何愿望，而翁只愿是长春。
洱海游	[当代] 傅义	未能游滇池，随众泛洱海。水深极湛蓝，称海亦非绐。逍遥效蒙庄，奚必区小大。楼船高巍巍，视之如一芥。泛流想坡公，作赋垂千载。坡公诚天人，剩馥邈难丐。凉棚纳凉风，披襟成一快。苍山如游龙，随行不少怠。山海常同盟，百劫牢不解。观水复观山，动静各有态。刚柔相调剂，一气同沆瀣。大厅赏歌舞，技艺皆称最。歌声响遏云，舞姿亦多态。金花妙龄女，窈窕逞风采。白皙自天成，藐姑应可赛。风花与雪月，摄取作冠带。晋献三道茶，仪美而貌蔼。压轴掐新娘，异俗本奇怪。似无惜玉情，为福非为害。曲终舟亦舣，孤岛倚天外。号称小普陀，别是一世界。烟火亦人间，忙煞小买卖。又泊风情岛，白族之泰岱。浮雕志南诏，思古为一慨。最后蝴蝶泉，故事奇于稗。池水才半盂，横枝密如盖。蝴蝶成群来，雌雄相示爱。首尾相衔接，灿然如锦旆。悬于相思树，风流真绝代。亦有殉情人，化蝶共潇洒。
悉尼歌剧院	[当代] 傅义	澳洲大都会，悉尼造其巅。且说歌剧院，雄踞大海滨。遥望如白帆，艨艟集成群。正待乘长风，启航向天津。又如大白花，怒放骄阳春。近之若贝壳，清秀无疵瘢。耗资一亿二，费时十四年。熬尽良工心，杰构方巍然。煌煌市标志，赫赫耀尘寰。以视我中华，斯亦何足论。在建大剧院，规模已具陈。深可十层楼，墙基世无伦。他日十四亿，次第莅其门。极尽耳目娱，始若大国民。
梁山抒感	[当代] 傅义	梁山仍伟立，巨泊已桑田。容足曾无地，扬眉别有天。寇王俱尽矣，草木复森然。孟倡民为主，屈指几何年！舵橹志遗业，雄蟠水一湾。更无及时雨，犹似不周山。走险谁甘愿，求生已大难。徘徊瞻故垒，义帜矗云天。
酬待学斋主二首 其二	[当代] 傅义	骚人遗简入眸青，著意研磨神与形。拾薪若得传新火，差堪不负享遐龄。
酬待学斋主二首 其一	[当代] 傅义	笺诠虽已力全投，玩索仍忧虑未周。天假我年能耐久，韦编三绝再从头。
新著宋词剳记寄南徐树	[当代] 傅义	笑倩春风递小书，润州光景近何如？灌园应有新科技，长遣梅花伴索居。
新春夜与杜蘅网聊二首 其二	[当代] 傅义	不愁相望路漫漫，网上聊天亦尽欢。燕尔千金一刻夜，玉郎肩畔肯偷闲。
新春夜与杜蘅网聊二首 其一	[当代] 傅义	玉润珠圆忆素笺，香流嘴角尚依然。交游自诩多才俊，当日惟君最少年。
除夕和绿烟	[当代] 傅义	笙鼓喧嚣沸九关，潇潇风雨酿春寒。诗场且自横驰骋，脱略世情寻古欢。
绝句三首 其三	[当代] 傅义	绞断枯肠强自支，穷搜韵海欲探奇。窥帘新月敲窗雨，一笑那知都是诗。
绝句三首 其二	[当代] 傅义	漫天风雪日凄迷，瑟缩寒枝鸟不啼。却欲寻诗山野去，垂鞭纵辔信驴蹄。
绝句三首 其一	[当代] 傅义	窗帏红透雀吱喳，睡眼惺忪见笔花。侧枕疾挥悉蚯蚓，哑然翻诩是龙蛇。
城郊观感	[当代] 傅义	数载城郊大改装，半繁荣处半荒凉。膏腴万顷知谁惜，只长蒿莱不长粮。
破戒谢诸友好	[当代] 傅义	欲超诗海起沉沦，舍是如何置此身。耳际缪斯频召唤，安能化作木头人。
解脱	[当代] 傅义	力镂冰脂竟何补，晨兴咬笔夜过午。逝将割席拒同侪，免却沉沦诗海苦。
辛卯重阳前一日风雨	[当代] 傅义	正愁风雨近重阳，日课难维千步强。多谢天公犹恤老，教将斗室作康庄。
晨起江畔	[当代] 傅义	一出朝曦彩画开，天公为我送诗材。当知我老慵思索，随口咿呀吐出来。
端午二题 其二 龙舟	[当代] 傅义	撞金伐鼓闯江河，风卷红旗水涌波。万棹齐挥人大吼，声威应可慑蛟鼍。
端午二题 其一 菖蒲	[当代] 傅义	捍门皆仗青锋利，不畏妖邪此日多。宁复潺潺山涧畔，神威空自暗消磨。
赣县风景区观杜鹃	[当代] 傅义	十里樱花已渐凋，映山红又破岑寥。莫看个体皆纤小，汹涌成群怒似潮。
得月上霜信却寄二首 其二	[当代] 傅义	放下秧盘寄八行，行间犹带嫩泥香。也将七字当杯酒，布谷声中慰远方。
得月上霜信却寄二首 其一	[当代] 傅义	闻道泥巴溅一身，辛劳最是作田人。却怜播得希望种，哼个山歌更有神。
题紫箫柳荫赏荷玉照	[当代] 傅义	一鉴荷香齐拥护，千丝柳荫尽温柔。轻衫竹榻萧闲里，定有莺儿与唱酬。
鄱阳湖文化展开幕日杂拾八首 其八 蛋壳画	[当代] 傅义	蛋壳竟能刻成画，惊人绝技实堪钦。论功差胜屠龙术，可惜良工苦用心。
鄱阳湖文化展开幕日杂拾八首 其七 旧农具	[当代] 傅义	龙骨车成戽水轻，少年皆已不知名。今朝莫哂无何用，千载前惊大发明。
鄱阳湖文化展开幕日杂拾八首 其六 古法造纸	[当代] 傅义	化浆为纸已千春，不意今犹见蔡伦。机械功堪超万手，居然古法有传人。
鄱阳湖文化展开幕日杂拾八首 其五 瓷乐	[当代] 傅义	瓷画瓷都早享名，更听瓷乐出清声。始知今古奇闻外，美妙犹多未发明。
鄱阳湖文化展开幕日杂拾八首 其四 宜春馆	[当代] 傅义	入门觌面讶宜春，故土新逢倍觉亲。锦上欲为添花去，自叹望海未知津。
鄱阳湖文化展开幕日杂拾八首 其三 山水情歌	[当代] 傅义	名山大泽数庐鄱，山水情深尽可歌。岂必追星娱世俗，天才出自草根多。
鄱阳湖文化展开幕日杂拾八首 其二 民俗表演	[当代] 傅义	大台锣鼓急喧天，莫道娱神似昔年。万事而今皆发展，龙腾狮舞也新鲜。
鄱阳湖文化展开幕日杂拾八首 其一 门外	[当代] 傅义	八字门前乱絮纷，万头簇挤眼空瞋。高官岂与民同乐，拥后呼前自有人。
凤凰沟采橘	[当代] 傅义	携囊卷袖入平林，随手旋收百颗金。忽忆灵均嘉树颂，谁珍耿耿一生心。
红谷滩观菊展分得南字	[当代] 傅义	红谷滩前美尽涵，一花堪作百花耽。陶公急出东篱下，徙住南山又更南。
立冬日公园闲步	[当代] 傅义	日温沙暖鹜休翎，欲与交游唤不听。堤畔骄杨应识我，入冬依旧袅青青。
登九江长江决口处新堤	[当代] 傅义	谁使狂蛟舞爪牙，生灵巨万倏倾家。而今纵是金汤固，莫忘曾为豆腐渣。
病床微吟	[当代] 傅义	密叶摇窗乱两瞳，病床昏卧意朦胧。青青本是娱情甚，偏有无端作剧风。
浏阳二绝 其二 谭嗣同故居书房	[当代] 傅义	书香绕室尚绵绵，今古中西一贯穿。造就奔腾满腔血，却怜无力可回天。
浏阳二绝 其一 胡耀邦故居	[当代] 傅义	忆曾挥手变风云，十亿红心尽向君。小院能包全宇宙，朝阳孰料是馀曛！
腊月朔绝句	[当代] 傅义	瘦骨凌寒强自支，春来知是几何时？火轮思作破冰旅，为觅东风第一枝。
读秦少游诗	[当代] 傅义	少游诗为词名掩，一管难将全豹窥。霁瓦轻雷无复道，随人惟说女儿诗。
生涯	[当代] 傅义	晨风捲得愁云去，暮雨携将好句来。除了吟哦无一事，生涯如此亦悠哉。
夜游徐家汇	[当代] 傅义	软红尘处丽人天，万颗星辰灿玉钿。绚彩芒光穿雨幕，团团花伞与争妍。
夜游浦东观光大道	[当代] 傅义	黄浦江东新外滩，霓虹画舫漾平澜。高楼夹岸尤多彩，一色星空太简单。
游枫桥	[当代] 傅义	江桥山寺两依然，金指争摸不问禅。为免寒钟惊夜梦，夕阳催上运河船。
离武进始知苏痕为当地人惜未一见来书云来日方长书此示之 其二	[当代] 傅义	来日方长慰老痴，霞笺送喜上庞眉。鲁阳倘肯挥戈助，终有春风觌面时。
离武进始知苏痕为当地人惜未一见来书云来日方长书此示之 其一	[当代] 傅义	为慕诗乡得得来，秋风送我上春台。开颜遍揖雕龙手，不料偏遗织锦才。
淹城博物馆见独木舟	[当代] 傅义	轩皇刳木始为舟，传至淹君已万秋。日月空流仍旧贯，如拘羲仲作缧囚。
武进归宾馆路遇拖拉机得附载青凤有诗次其韵	[当代] 傅义	踟蹰搔首路三叉，突突拖拉恰飏沙。足倦幸逢容附载，那嫌它是老爷车。
将有远行晨步江皋以试足力	[当代] 傅义	江波微漾柳风轻，出岭新阳护我行。济胜具犹堪驱遣，天涯应可计征程。
清风二首 其二	[当代] 傅义	清风的是可憎才，日日撩人故故来。又似严师持戒尺，限期交卷待鉴裁。
清风二首 其一	[当代] 傅义	清风一扣席门开，不请依然得得来。来了别无些子事，为吾千里送诗材。
柳下	[当代] 傅义	方惜嫩黄柔弱甚，忽惊浓绿缀如帘。清扬撩起清吟兴，得句翻疑又太纤。
梅边	[当代] 傅义	暗香疏影谁能赋，和靖尧章未再生。纵有深宫传绝艳，寿阳妆已不流行。
次韵酬马斗南君	[当代] 傅义	天道从来不甚公，班荆一叙也难逢。悬思且以诗为酒，齿颊香凝接席同。
柳絮	[当代] 傅义	袅袅婷婷扑面来，十分亲昵了无猜。那知顷刻溜将去，负负徒呼觅翠埃。
芍药北京立夏后十馀日始盛开	[当代] 傅义	忍看春去芳菲尽，大力回天独赖君。姹紫嫣红纷烂漫，一花竟似百花薰。
少憩书兴	[当代] 陈振家	鸿鹄青云休作真，名山事业是樵薪。疲驽已剩茅刍恋，野老唯余块阜亲。读月潭鱼耽静夜，谈天林鸟对清晨。莫言僻地无生理，端适疏顽自在身。
生查子　元月十五作	[当代] 卢青山	三岁久相思，今岁初成字。前日付邮舆，今日邮当至。既至彼怀中，问彼中心事。只恐彼心情，薄若书中纸。
木兰花	[当代] 卢青山	蒙瞳桂意人初病，又向黄花秋意稳。浮生只是为春忙，直到西风杯未醒。明年春好须谁问，岭上飘梅和落杏。认取残红借雨流，随杯飘去青春影。
生查子　八月四	[当代] 卢青山	袅袅洞庭波，木叶思秋乍。明日得秋来，后日辞秋下。西子不堪期，我亦何为也？驾此叶淩波，独去江湖野。
玉楼春　三月三十一共人厂部炒菜，为摘李花园 其二	[当代] 卢青山	笑撚琼枝扶李住，满身花落淋芳雨。问花更肯为谁凋？只有尤家双十女。莫摘嫣然求我句，我年已到春归处。枝头留住片时香，共子明朝枝下语。
玉楼春　三月三十一共人厂部炒菜，为摘李花园 其一	[当代] 卢青山	小池波浸池边李，乱落红桃波影里。相携两笑赏春人，更被春风吹入水。水底残花春半已，岸头人面春初起。盈盈两顾我何堪，欲为春悲悲复喜。
玉楼春　六月二十夜	[当代] 卢青山	谁家小女工颦笑，拽雨梨花鸣谷鸟。长春数见意都迷，短梦千回名未晓。片笺谁为传幽抱，不是关河相望渺。更加明月助悽惶，苟有神灵吾欲祷。
木兰花　六月二十八夜病目不能事，漫写云溪十二月风情词遣之 其十二	[当代] 卢青山	云溪腊月风情好，各各相逢颜转少。东家列货满琳琅，西店去来宾扰扰。匆匆我亦知年了，仍向众中同笑闹。夜阑始识自思量，强醉强歌人欲老。
木兰花　六月二十八夜病目不能事，漫写云溪十二月风情词遣之 其十一	[当代] 卢青山	云溪冬月风情好，飒飒枯茅腾健鹞。霜苔尺厚老松枝，薄夜摇风如鹘叫。何时雪扮千山皓，我与儿童俱祝祷。人家深幕缩龟头，小红炉火消寒燠。
木兰花　六月二十八夜病目不能事，漫写云溪十二月风情词遣之 其十	[当代] 卢青山	云溪十月风情好，水上晨烟轻杳杳。嘈嘈机轧起禽鸣，笑语谁家箪馔媪。萧风削叶层层少，树树丫杈撑冷昊。单衫犹爱涧溪行，每被拒霜扶袂诮。
木兰花　六月二十八夜病目不能事，漫写云溪十二月风情词遣之 其九	[当代] 卢青山	云溪九月风情好，气爽天高闻雁嘹。山能潇洒雨能清，晚日池塘金烁耀。温茶一盏浮香枣，百卷残书相计较。小衾卧听蟋蛩声，梦入菰蒲沉缥缈。
木兰花　六月二十八夜病目不能事，漫写云溪十二月风情词遣之 其八	[当代] 卢青山	云溪八月风情好，白菊黄萸争丽俏。行人浑未识秋来，偶讶飘梧轻打帽。枫丹渐露西山坳，日日楼前耽远眺。轻愁不抵一箫吹，人与千山披月缟。
木兰花　六月二十八夜病目不能事，漫写云溪十二月风情词遣之 其七	[当代] 卢青山	云溪七月风情好，秋虎逼人焦灼烤。比基尼服橡皮圈，三五寒塘消晚燥。归来月正梧桐杪，渐老流萤飞悄悄。深阴谁在两缠绵，路转千盘闻远笑。
木兰花　六月二十八夜病目不能事，漫写云溪十二月风情词遣之 其六	[当代] 卢青山	云溪六月风情好。万树浓阴遮屋奥。冰壶玉簟绿蝉声，不羡神仙耽午觉。路灯光下千人靠，天下兴亡车马炮。可怜不用范增谋，谋士惶惶敲破脑。
木兰花　六月二十八夜病目不能事，漫写云溪十二月风情词遣之 其五	[当代] 卢青山	云溪五月风情好，日渐增长尘渐躁。时时快雨破天来，大毯谁将山影罩。荷花不似人烦恼，雨后玑珠倾翠葆。堤边谁曳百壶行，起舞为君千袂袅。
木兰花　六月二十八夜病目不能事，漫写云溪十二月风情词遣之 其四	[当代] 卢青山	云溪四月风情好，退粉龙孙抽叶筱。杜鹃馀兴尚娟娟，陌上风吹初稳稻。黄昏漫步霞光皎，灯影依依人姣姣。最宜深夜月初明，梧边去听千蛙噪。
木兰花　六月二十八夜病目不能事，漫写云溪十二月风情词遣之 其三	[当代] 卢青山	云溪三月风情好，水色山光酣嫩照。林间明灭暮朝岚，十里新花吞雨饱。先生偶出无昏晓，百景来趋求画稿。春云渐捲渐惺忪，春服渐轻渐窈窕。
木兰花　六月二十八夜病目不能事，漫写云溪十二月风情词遣之 其二	[当代] 卢青山	云溪二月风情好，来去啾啾人似鸟。融和面上柳筛风，细密泥间针绣草。朝来雨滑无尘道，恼煞风筝枝百绕。农人渐欲理犁秧，儿童揭石纤螯跑。
木兰花　六月二十八夜病目不能事，漫写云溪十二月风情词遣之 其一	[当代] 卢青山	云溪腊过风情好，满地鞭花层不扫。山头馀雪曝千瘢，树底饥獐藏百爪。斜坡竹橇冲风峭，父母瞠嗔童子笑。此时堆雪不遑论，最怕归来泥渍袄。
生查子　用春日韵	[当代] 卢青山	秋意砌蛩声，秋色梧桐树。种菊一秋花，费此三秋雨。月在秋中老，人向秋中住。一夕不能知，和月双飞去。
木兰花　有作	[当代] 卢青山	游人陌上无多许，看熟年年风里絮。随行不是斗清狂，偶一回眸帷畔女。香车曾系青青树，五载无花无片雨。痴谁夜夜著春袍，坐到人间秋色去？
生查子　春日作。四月十八	[当代] 卢青山	我亦不悲春，来对泡桐树。紫喇树头花，能忍黄昏雨。不有偶萧寒，不值长年住。借酒卧三樽，淡淡莺飞去。
玉楼春　有作。一月六日	[当代] 卢青山	楼头夕照楼头影，重水重山难数定。人间路有万千条，只去邮房询远信。为谁憔悴添新病，谁为春风吹旧鬓？游丝断藕不能挥，越是天涯心越近。
玉楼春　听旧歌《花纸伞》 其二	[当代] 卢青山	那时花下千千度，破合樱桃回合舞。流莺只在小枝深，谁管枝前人怕语？又听旧曲如听古，一霎苍凉生恶暑。年来旧事隔千山，只有相思无隔处。
玉楼春　听旧歌《花纸伞》 其一	[当代] 卢青山	木兰舟上临河站，一曲回风花纸伞。少年未必不多情，未盼回眸肠已断。流年景致流年换，只有青丝无略短。何缘再到系魂桥？魂在桥头犹可绾。
生查子	[当代] 卢青山	相逢似有缘，初识浑如旧。欲避反逡巡，柳下稍回首。又因无事行，又是花时候。又入小芹溪，又撚溪边柳。
生查子　同前记旧二首 其二	[当代] 卢青山	去岁别吾庐，正值秋成阵。今岁又秋来，直到秋残尽。落叶似唇红，赴地轻如吻。只在小庐东，惆怅谁来问。
生查子　同前记旧二首 其一	[当代] 卢青山	古蠹立书边，峭若斯人影。扣户有谁来，中酒兼旬病。岭表不知寒，四望青如整。秋在故园山，擎著红枫等。
木兰花　听旧歌二首 其二	[当代] 卢青山	踏青语笑喧侪辈，十七年前十七岁。婆娑玉臂万裙红，摇荡君山千顷苇。宫商满耳如潮沸，少日谁知歌里味。人生尽是听歌人，解得歌时心已萎。
木兰花　听旧歌二首 其一	[当代] 卢青山	和丝和竹随风袅，谁作此声声缥缈。歌从当日尚青春，当日听歌人渐老。南湖夜月巴陵道，绿鬓佳朋三五俏。当时听处只欢然，那计今朝愁满抱。
生查子　秋夜三章 其二	[当代] 卢青山	古蟋微其声，大寂如相和。有物恍然来，万物之中过。对面立青山，似亦无非我。宇宙自茫茫，我复居何所。
生查子　秋夜三章 其一	[当代] 卢青山	万户闭门扉，秋意寒如火。携此满天秋，独去阶前坐。月色淡如眠，星斗沉将堕。渐觉散斯心，漫向乾坤播。
生查子四首 其四	[当代] 卢青山	梦里故人来，梦起故人去。来去两微茫，独向楼头伫。何岁不相思，去岁始相聚。共饮月中舟，醉堕江中水。
生查子四首 其三	[当代] 卢青山	野水落前溪，荷叶初初坠。时复两三萤，彳亍荷塘里。昨日菊花开，明日枫将起。墙角看藤筇，已得秋山味。
生查子四首 其二	[当代] 卢青山	日日向西风，蝉语犹难已。明月出前山，漫过山塘水。携酒坐塘沿，擪笛秋声细。不识野山禽，入梦都几里。
生查子四首 其一	[当代] 卢青山	冉冉看秋来，远远来无已。小病正昏茫，薄与秋蟾似。窗外砌梧飘，飘入秋窗里。试握古人书，忽觉寒生体。
和陶《归园田居》。稿残只剩二首 其二	[当代] 卢青山	在班如牢囚，及归脱羁鞅。闭门遂一日，渊默耽冥想。时复黄昏出，孤径成独往。遥遥白云深，啅啅禽声长。彼途愈曲仄，我心愈宽广。忽见野塘荷，二三在草莽。
十月二十七得王江华信作	[当代] 卢青山	穷秋寂历弥苍穹，横霜著树消残红。昨夜长风万里起，吹君一信如飘蓬。崖中孤蛰栖寒虫，返往踯躅神迷蒙。犹有故人淡相忆，泣数行下奔山洪。昔年箫剑飞霓虹，狗屠并肘龙蟠胸。岂有眼顾路旁子，燕歌浪谑长街中。往者已往长流东，来者未来谁能同。后之视今今犹昔，早知来往皆虚空。箫腐剑折谁为雄，稻粱日日趋凡庸。犹恐馀怀消不尽，夜夜浪掷玻璃盅。时出溪石鱼虾丰，醉馀颓抚千年松。不意行到穷途住，依然一恸平生衷。佳儿好妇抚相从，画棋敲钓何融融。勿学云溪迷路客，行年三十先成翁。
中秋夜三中操坪醉中口号与卢听，归记多忘失，得四首 其四	[当代] 卢青山	明月伫高天，群动俱已息。悠悠孤萤来，彳亍移草隙。
中秋夜三中操坪醉中口号与卢听，归记多忘失，得四首 其三	[当代] 卢青山	流萤何飞飞，飞入月光里。大小虽有异，一例清如水。
中秋夜三中操坪醉中口号与卢听，归记多忘失，得四首 其二	[当代] 卢青山	天上月圆时，人间月欲缺。既喜天中圆，亦喜人间别。
中秋夜三中操坪醉中口号与卢听，归记多忘失，得四首 其一	[当代] 卢青山	其上一明月，其下一篝火。一杯举明月，秋风正吹我。
醉作	[当代] 卢青山	沽酒村中来，得酒村中住。村里满葡萄，村人为架树。藤长不能制，沿树上屋宇。瓦上千叶开，粲若十八女。握酒重行行，行行出村去。村外小溪横，水低桥高举。桥面如鞋宽，桥底波容与。相隔等层霄，欲步心先惧。且坐桥头石，更酌一杯许。不知谁家犬，来舔吾足屦。淡淡天中云，忽忽微来雨。遂醉不知归，时饮溪中水。
班中出对面废坪水杉下独酌	[当代] 卢青山	雨过惊起蛙如雷，草虫嘲哳声幽哀。云隙泛光月欲出，谁为扫尽浮云堆？忽然奔走如传檄，浩荡冷碧青冥开。孤蟾四顾颇寂寞，一星旁缀如相陪。水杉锥卓指远宇，流萤曲折游蒿莱。携酒试出杉影下，藉石小酌欢无涯。尻膝芒鞋半已湿，清风爽至吹吾杯。此景独乐似可惜，故人洒落安在哉。
共卢醉往肖，卢途中命作诗，口号诵之，以为进行曲 其二	[当代] 卢青山	长欢复长欢，长欢心欲飞。君看心如叶，不假秋风吹。
共卢醉往肖，卢途中命作诗，口号诵之，以为进行曲 其一	[当代] 卢青山	长愁复长愁，长愁使心老。君看心如叶，不值秋风扫。
四月三共李智国饮大醉，所作只存二首 其二	[当代] 卢青山	春在窗头望，我懒春不出。但看春边花，茁茁过窗隙。
四月三共李智国饮大醉，所作只存二首 其一	[当代] 卢青山	居家楚之北，正值江以南。山空劳水补，屋小得窗宽。北牖琴挂壁，南阮裈悬竿。故人犹不弃，樽酒共陶然。
君山归记所历 其二	[当代] 卢青山	欲别已纷纭，当别心安适？何况别已成，惊车去如掷。车去不可回，此心不可拾。天地无穷间，茫茫剩大黑。
冬日作	[当代] 卢青山	秋梦未能深，西风转为北。如屠刮彘毛，万山欲尽割。雪意盘虚空，作云千里塞。数日游不下，势若以威胁。枯瘁凋山溪，历落峙群石。层苔老不来，风化欲齑末。仰首观山形，摧颓将坍跌。其上斑驳痕，晦暗混众色。跃跃山禽飞，喳喳鸣不歇。蹦蹴群柯醒，欢意荡涧隙。维鸟自有心，吾人瞢不识。但抱茫然愁，中怀滞郁结。造化推飙轮，转转相循迭。春来冬复往，彼岂有欣戚？山亦何尝悲，鸟欢亦不实。请以一杯酒，溶化我中臆。
大雪饮肖家，醉馀杂书。时随而饮，随而书，随而观雪，真大乐事 其三	[当代] 卢青山	饮酒读史记，狂快更无伦。百万兵指嗾，一叱如山倾。今年复共酒，小观金庸文。横剑行万里，所挡随摧崩。两较今昔感，皆足壮平生。帘外苍茫雪，飘落正无声。
十一月十二夜中班归赋	[当代] 卢青山	中夜自班返，微雨布归涂。洒扫如不及，更濯吾鬓须。清风傥然至，过树翻裙裾。薄寒中肤颊，凉静中心区。我作八时许，目倦兼身躯。得此若酣酒，熨妥千展舒。劳生食己力，日夕苍山居。出入视山鸟，过此安求欤。四周静荒古，大黑包无馀。自听鞋履响，冉冉回坳隅。
醉起共卢往鸡笼山寻六伢，书所见。稿佚只存二首 其二	[当代] 卢青山	四五户相聚，在小山之侧。斜林纷掩映，李枣正茁茁。对面苍然湖，远远送凉息。池塘生微波，时见捶衣石。主妇携篮来，躬身拂琼碧。住手忽一听，禾鸡鸣树隙。
工段台阶侧有剑兰，向不留意，忽相亲近，遂伤指，为赋	[当代] 卢青山	花草态媚皆女奴，此物气卓真丈夫。怒发指天谁敢侮，万剑挺拔闻嗔呼。苍天浩渺浮云浮，国蠹不平无时无。汝安局脊阑干下，千年自守一身躯？
北风	[当代] 卢青山	北风号枯林，深寒不可薄。闭户饮清醪，微盅敌万恶。岁暮苍山空，斜径厚叶落。冉冉池中水，嶙嶙山石确。向昔恣行经，乃今想犹乐。插架尘中书，不及细绎络。遂已一年移，明岁更何著？此酒不能答，吾将问寥廓。
共三	[当代] 卢青山	愿言出游览，野僻靡不之。荒溪清可漱，老松有夙期。得酒随地住，盘桓无日时。古谓清欢好，岂不尽在兹？未醉且谋醉，已醉骋佳辞。人间在何许？自问复自疑。
四月某夜目苦作	[当代] 卢青山	眼若昏铜镜，鉴物存大形。望月但团耀，圆缺不能分。蛙声噪暗野，似有大欢欣。岂伊凉飔作，骀荡万类心。独步欲一出，酒病身欹倾。展卷读杜集，苦语刺心针。忽忽无为乐，负此青春辰。一叹为人趣，更减兽与禽。
观耕者作	[当代] 卢青山	淋浪雨足时季晚，四月耕牛初下畹。犹觉水意冰蹄毛，一步前踏两步缓。山春花色开萧疏，叶出绿光浮冷淡。畴波映草碧可怜，紫燕铺田势不满。农人捉鞭吆牛行，牛首得隙贪草岸。快拔一束目主人，口中忙碌足下懒。醉起头重体虚竭，来看人耕当我业。不知山上采花人，转到层崖第几叠。
同前救火作	[当代] 卢青山	訇如山裂崩苍穹，沟中爆焰啖枯丛。赤虬吐舌不可见，乌烟驰突奔狂龙。谁欤肇此岂遑问，我将趋避真盲聋。夺灭火器如火急，如光速入火光中。昂头雪喷塞旻宇，捲地风扫旋秋蓬。警喇惊惶水车至，笑汝蹩躠后其踪。皮焦衣黑谁汝惜，人存险去幸犹逢。毋学旁观屑屑子，如栖树鸟惊枪恫。
重阳肖家醉作《蝶恋花》，更赋一诗自解	[当代] 卢青山	枯藤挂秋瓜，败叶护种果。君看丝瓜魂，更作明年朵。秋阳畅遥空，大地苍而裸。岂若春夏态，层蔽如钥锁？远山侵青冥，长风逝嵯峨。中心如飞蓬，忽忽天地左。自笑一年怀，迄今始折挫。能共鸿蒙游，骀荡星河座。重阳岁将尽，明岁当更可。我执一黄花，怡然酹白堕。
十月九日肖家饮后作 其三	[当代] 卢青山	山中野栗树，入秋著丰实。儿童日上下，所馀百无一。婉婉吾亦来，仰首尚可觅。猱进牵青枝，鼠沿力不及。向午取二三，颓坐遂半日。棘棘披猬衣，怒发八面立。将试并州剪，耿介亦可惜。忽忆髫丱时，双足肆裸赤。斫柴陟峻险，肉骨能破石。此物真常餐，日饱涎犹滴。蜡炭荔枝味，泥土龙眼色。唯有草莓红，差堪峙勍敌。二物非稀珍，故园满山积。终当归去来，结室秋崖隙。
十月九日肖家饮后作 其二	[当代] 卢青山	桂意浮空游，静中忽可得。不见光华枝，中心交怅悦。秋花在山隅，应念先生屐。酒病正萧然，独倚衰桐立。
夕阳	[当代] 卢青山	夕阳明孤帆，西风摇枯苇。江流随人去，人独不如水。
共肖斫草烧肥料	[当代] 卢青山	西霞怪变万峰飞，一峰稍滞后峰推。须臾荡展如平幕，地球板块穷飘移。酷热如甑不得出，翻天炙地盘狂威。携锄入园两老圃，癯肩袒裸突森锥。枳棘秽草没我良，却曲迷阳蔽道围。此皆恶物快一斫，折罪罚作今秋肥。玉米实摘老藁苦，思更出力重入泥。垒堆盖土付炬火，送子轮回欣然归。光焰灼空啖呼啸，横烟散陇迷町畦。子好为之吾倦矣，拉肖急返持酒杯。
陆城鱼场探姑父母暮出作	[当代] 卢青山	秋阳红欲暮，苍然田畴平。青山卧思睡，独树鸣孤禽。水池清百亩，倒映闲行身。婉婉风中草，渰渰天中云。鱼跃忽惊破，万变生波痕。暝色随人归，苍茫满柴门。
五月二十九夜作	[当代] 卢青山	大雨哗然落，充塞乾坤满。闪电破空飞，若天张巨眼。朗然照大地，一瞥迅复掩。英雷号奔驰，怒发如狂犬。自南倏及北，势若有追赶。我卧空园中，心身两怠倦。独处万惊耸，耳目不能眩。浮世繁万象，争夺固喘喘。虚空何物邪，乃亦穷蛮悍？岂真天地间，只是利名畹？遥遥巴陵城，泼雨亦当溅。中有少年人，适开生日宴。嗟雨隔路途，怅想莫能践。精神不可拘，渺入玄冥远。
春日饮作	[当代] 卢青山	六十日醉吾阮籍，十年一睡吾陈抟，更有古人谁似我？一日一戒誓如天。万花奔至争一春，势如逐鹿裂后土。岂有天下分汝曹，按剑试看东君怒。叩阍我乞赦花色，花光斩尽子何国？当花盛作春愈好，更乞一盏卧花隙。
共肖割油菜归憩肖姐家书事	[当代] 卢青山	杜鹃花落豌豆新，油菜子熟满垄平。束腰我亦古壮士，踏天长刀割黄云。玉椟中藏明月珍，珠树果实弯枝身。太阳浩荡如雨泼，壳中爆出惊山崩。屈腰勾似手中镰，割杆快若刨削木。如风过畦剃过首，须臾十亩枯槁矗。一斤菜籽二两油，一亩不足三餐熟。竭尽膏腴到此时，尚须打籽待明续。祈天莫吝羲和功，为我三日晴苍穹。人能薄农使农贱，天道将匪人道同。陇头坐憩佳凉风，力作岂有思虑忡。太息田中无我土，偶来学稼非长终。
病作 其二	[当代] 卢青山	盛春付流雨，馀情寄落英。万萼骄新碧，谁复顾前尘。病里强坐起，扶杖立花阴。拾此缤纷色，感我怆凉心。当年十七八，长剑拂辰星。岂屑女儿态，为子注眸睛。辗转劳尘里，浮沤起复沉。自顾犹昔我，人诧二毛生。与子共为客，相惜乃及今。念我今日泪，无责昔年人。
醉访肖戏作三章 其三 既至肖不在	[当代] 卢青山	故人今不在，子意何如也？岂如携我去，街上万杯泻。
女儿行（三月三十日作）	[当代] 卢青山	女儿生长屈原村，氛山灵水熏风神。相见溷世岂能信，盈盈摇曳楚辞魂。髫丱赤足溅中洲，汩罗碧影如泪流。结屋水中莲为盖，杜衡簪鬓兰桂舟。白日笑逐云中君，夜阑梦入山鬼秋。不识大夫要眇句，安知身在骚中游？长风吹送人世去，恍如仙子来下土。四顾伧俗惑双眸，云裳岚佩犹欲举。我在尘中三十年，日读九歌悲无缘。久为世弃弃世久，安能一楫逝泽边？对君双眼横秋水，使我魂迷沧海里。心有所语舌不知，意忽已至身难以。坐我对面呼我师，麝蕙之态语轻飔。月馀回首真一瞬，长梦永逐无穷时。今生可得共缠绵，遗躯欲葬罗江边。共子芳魂踏芳水，听逐龙舟鼓喧阗。
肖至作 其一	[当代] 卢青山	渊明都何往？只在水山间。小锁虽已上，犹如未闭关。岁暮寒来迫，花迟雪所拦。惘惘此心非，偶出循前山。故人忽相觅，云欲共杯盘。弃杖飞而返，乐此友朋欢。
元月十七夜醉作留肖看 其五	[当代] 卢青山	肖子卧灯下，作诗借灯红。醒来看诗句，我已在云中。
冬日作 其八	[当代] 卢青山	我亦有故人，风吹蒲公英。虽云同一枝，忽散四海滨。我亦有故人，风吹蒲公英。落地根已立，相见更无因。
冬日作 其七	[当代] 卢青山	故园在何许？故园福寿阴。相隔渺已远，况兼久无人。
冬日作 其六	[当代] 卢青山	往事秋叶落，来事新叶生。来者如往耳，但老孤树身。
冬日作 其五	[当代] 卢青山	迎年复送年，此事是我责。如漏斗吞水，自家无一得。
冬日作 其四	[当代] 卢青山	一樽报深寒，两樽斩愁帜。嗟如濠鱼乐，心知不可试。
冬日作 其三	[当代] 卢青山	书中抬倦眼，怔望窗外树。心冥苍茫外，耳空渐无雨。
冬日作 其二	[当代] 卢青山	翻书眼如醉，略不辨句字。佳意偶跳出，如淋醒头水。
冬日作 其一	[当代] 卢青山	枯坐蓬斋里，暮雨落不止。吾期可人来，唯有冬寒至。
搬树歇次，饮自来水止渴。肖云此水清溪双华水库引出者	[当代] 卢青山	试饮清溪水，欲作清溪人。地名佳如此，缅想生氤氲。水动流山色，山静听水声。吾龄未三十，归住尚有辰。
十月二十二暮行，欲往肖，无车，坐车亭作	[当代] 卢青山	农人烧草灰，素烟结云状。落日下山去，暗霞留山上。饱食无馀事，出门信游荡。日日所行经，欣然悉如曩。野菊契心人，相见无揖让。偶尔停足履，侧听流泉响。故人不云远，登车遂可访。久待车不至，独坐亦无恙。道中驱驰人，怪我如泥象。渐渐夜色至，天中数星亮。
七月二十八日培训班完。晚饭后坐二小而雨至，时待夜汇报展也。随作与肖看 其六	[当代] 卢青山	又从闹里逃相对，昨夜长谈语尚真。暮雨为心敲佛柝，秋山待我榜崖云。人间岂久飘摇梦，身后无多冷淡坟。自笑经营时太早，同君苍野和雷音。
七月二十八日培训班完。晚饭后坐二小而雨至，时待夜汇报展也。随作与肖看 其二	[当代] 卢青山	暮云未及凝，快雨忽已落。雷车响哀声，追喊满天角。
培训班作	[当代] 卢青山	六月不能歇，携笔教童子。易哉点横竖，难与蝌蚪似。写横两端钩，猫爪虎舌齿。写点肥墨猪，夜色满版至。时闻墨碎瓶，笔亦斩首死。颇好书衣面，不欲污清纸。一日写一划，十日不成字。哭笑我大难，美丑生不耻。岂若共相携，山中觅一水。脱落小衣衫，尽裸纤纤臂。撩波洗我发，拍水向子体。肆此欢乐声，回荡群峰里。
出看陇荷二章 其二	[当代] 卢青山	垄田种荷四五畦，日日遥望身难随。长夜能闲不可见，闭门穷作荷花诗。空口说食岂有味，荷将罪我面心非。裸臂出与夏相敌，天公赐雨随鞋飞。未开蹙蕾怪吾早，已落孤蓬怨我迟。相见能欢谁最好？欲语红唇半张时。盈盈夏雪点苍翠，楚楚娇风摇圆葳。就中一二吁可叹，鸡皮斑褐老人肌。久立人怪吾将归，清香淅淅欲远追。岂能筑亭入荷隙，为吾日日排酒杯？
出看陇荷二章 其一	[当代] 卢青山	看荷花不发，遇女洗泥藕。遥指陇下田，清姿触目有。
往岳阳购书，车中作	[当代] 卢青山	苍穹谁战苍天裂，暴雨怒泻若铁石。飞蝗巨矢神羿惊，訇然击地穴一尺。短梦支离安能成，栗心悸目倚门额。淩明欲出无路途，天吴移海入楹壁。平畴涨亩黄漫漫，驱车四顾如行船。明朝灾报料可必，此时淋落犹沉酣。岁岁非旱即苦水，羸农生计古如此。已计耕获亏所资，更看针秧沤不起。平江金多岂为福，我旧作诗心欲哭。今年掘尽江堤泥，复将何物禦洪足？书生何力徒歌吟，世事亦岂人力能。牙底省钱细如米，来购陈书消隐沦。百年可尽悠閒里，一生易作山中民。他日食绝未为逼，山中野果无主人。
四章 其一	[当代] 卢青山	侵循岁云暮，苍苍吾怀来。坐看昏雨落，万山渺尘埃。挂席想都尽，青春时已非。犹剩疲惫心，空茫迷九垓。
春暮与肖行一中家属区见迎春花、爬山虎 其二 爬山虎	[当代] 卢青山	山中有野物，其胆壮如虎，欲攀万丈壁，试览山河古。此物竟谁何，乃向楼墙附。营营窥兰窗，为人作媚妩。城中百万家，户户皆见汝。谁识抗志者，山中有汝祖？速返复何疑，岂欲激吾怒。松竹清宁夜，明月相待苦。
秋日闲作 其六	[当代] 卢青山	秋虫声唧唧，嘈起夜草间。流萤光未灭，低灺与风还。微步行渐久，心共夜沉安。明月何时出？忽落野塘湾。
秋日闲作 其七	[当代] 卢青山	荡荡天宇清，觉夜如静日。嫦娥骑玉车，缓鞭天牛力。烂齑天孙锦，飞光撒太极。河水深几何？其深不可测。潜鲸莫能波，虞渊未可及。我欲结纸舟，长为河中客。向旭与河沉，向暮戏河液。七夕久已过，中秋望在即。吴刚善桂醑，玉兔勤捣汁。将攀桂花树，一与嫦娥识。饮此香酣酒，食彼不老粒。长共天人居，永谢红尘国。
采莲曲二首 其二	[当代] 卢青山	约采江南莲，莲子青如许。不见相约人，始知莲子苦。
采莲曲二首 其一	[当代] 卢青山	采莲移双桨，双桨共一船。遥望采莲人，相隔如青天。
莲塘	[当代] 卢青山	水为谁家水，莲是佛氏徽。此心无污洁，安更有淤泥。植根秽土隙，越尔无所羁。嗟我肉人子，廿载溺于迷。情字如山重，夸娥莫可移。及情苦难克，始欲思相离。如鱼逃追鲨，势急出水飞。一飞一再堕，一堕一循回。终为巨齿获，岂是毕竟归。何年醍灌顶，来住莲相依。
杂诗 其五	[当代] 卢青山	惊溪跳石隙，自在山中住。鉴影明于人，濯石洁如玉。谁掘万丈渠，引向人间去？遂令清洁躯，渥浊为浑土。水覆可重收，水浊不可回。善拭吾心腑，无使满尘灰。
杂诗 其三	[当代] 卢青山	二目在一面，终然不相见。况我有微衷，与世隔海远。若方之左右，如纸之正反。无用悲凉为，各适其所愿。命驾穷野僻，游嬉造物畹。遥望尘中城，独笑声坦坦。
杂诗 其一	[当代] 卢青山	幽兰在野石，随风振臭芳。遂令万花草，栩然染其香。桃李辉春姿，芷若何骄煌。谁复顾兰色，容貌自平常。万树移华圃，一丛独淩霜。早知今日事，岂学媚人方。
同上更作 其一	[当代] 卢青山	食我双手力，衣我力所得。吾生知此耳，舍之宁非窃？面目黧如鸦，肌肤暴日裂。日夕入衾席，心安梦甜黑。偶步路尘中，轿车鸣激越。岂有眼尾光，顾此食人贼。
六月六晨始明出行山间，即书所见。终宵未眠，眼暗如夜，思昏亦如夜，不知所写何语，想无外漆黑一团耳 其二	[当代] 卢青山	道逢村女担双篮，衣如水绿辫如兰。相见欲笑未笑间，两脚惊风翻裙边。家居何许忙何事？淩明已越三重山。紫苏时菜人所欢，市场恨远起夜阑。一种得食古唯然，躯贱力苦非吾惮。去去速去语未完，早至或有佳地盘。
六月六晨始明出行山间，即书所见。终宵未眠，眼暗如夜，思昏亦如夜，不知所写何语，想无外漆黑一团耳 其一	[当代] 卢青山	明月犹西照，微熹自东入。此景人莫知，唯鸟迎送唧。雾重山形匀，露降树裳湿。独屐分青草，时拂山间石。伊谁傍相随，路灯含默立。满夜睁瞠苦，眼昏睡欲逼。渐沿坡上坎，塘影光跃壁。有人掷鱼饵，惊起水禽泣。我亦何所事，消此晓与夕。坐学山禽啼，百声似无一。竟肯相和答，往复相悦怿。岂以同处久，引我为族戚？
闲兴 其七	[当代] 卢青山	万事我已足，只悔已止酒。使我欣然时，无物能共有。
闲兴 其六	[当代] 卢青山	时日半夜鼠，潜过意亦厚。勿惊吾佳梦，悄焉使鬓丑。
闲兴 其四	[当代] 卢青山	众人皆日醒，我为巡夜丞。毋使清明月，寂寞度天庭。看鸟眠安未，评蛙弦歌声。值此埃尘落，万物始自宁，相失岂非罪？颇愧阴阳烹。昼业吾已厌，高卧莫相惊。
闲兴 其一	[当代] 卢青山	信笔如閒步，作文似野游。见花时一采，为石偶夷犹。问我何所获？初无一功留。将消此生尽，无遗饱食忧。
赠肖（六月三日）	[当代] 卢青山	仆与我兄命俱卑，七年濡沫幸相陪。如人两脚无日夜，共承一躯艰且危。世风横锄斫秽草，奈我主人命当扫。身本已灭天所使，留予二腿复安为。谈笑豪怀久已微，相看髯髭淹鬓眉。唯馀眼目暴有色，请君从此藏光辉。连云旧约念未灰，梦僧屡欲督早归。犹有风尘持绳索，牵吾犊鼻命驰追。兄欲彼此是与非，避阱堕坎古所悲。若兔逃虎莫择路，转首狮齿如刀挥。两难心境味已颓，我将从此闭深闺。效鼠避人蝙避日，毋过街口遭掊捶。古书中岂无真乐，虽为虫蠹菌所霉？偶见空明暂客耳，今将迁舍住其畿。知君渐欲入世畦，和光同尘未我违。如车辙向虽南北，千里万里犹一蹊。
为丘作 其三	[当代] 卢青山	思如沧海水，精卫不可填。将以瓢勺汲，转瞬盈如前。
一月三十日来旋去，贻二酒	[当代] 卢青山	送人我已惯，送人期其来。望来终不来，我心何悲哀。渐远风中草，渐近天之涯。巴陵非异域，心隔路难开。制我尘心动，酌我琼瑶杯。欲醉岂能醉，酒是伊人贻。
雪作	[当代] 卢青山	我卧躯如石，万物莫能知。心动意有雪，起觅果如之。细粒断针锋，千雨杂一丝。落掌稍可见，转瞬已冰澌。后土何宽博，汝体弱如兹。竟以毫末洁，欲清无限泥。中心应有说，侧耳愿闻辞。天不为生舌，微意将何持。大美有大苦，譬蛾赴火时。岂不知世嘲，莫改其心痴。
雪作	[当代] 卢青山	入冬待雪至，渴如待欢约。今宵始来叙，言语隔窗角。启窗邀此君，寒风占先著。闭窗守独听，中心复寥寞。夜深人物死，我灯眼独愕。此时始悄临，子亦幽人莫？沉沦久荒废，无人共杯爵。作诗待肖生，万里正飘泊。
记梦	[当代] 卢青山	水中鱼如天上鸟，浮空刺鳍悠袅袅。书中人似锁狱中，偶梦来游真放风。披襟赤足踏水骨，溅珠破玉飞五色。猿猱指点攀枝树，笑我与彼无区别。秋老龙钟枫少年，遮天疑洒蚩尤血。只有此水是秋眸，皎然能映胭脂澈。随流蜿蜒忘所归，忽共巨瀑堕崖飞。推枕太息万籁死，西风捲叶叫窗帷。
得薛为宏消息，兼得王江华信，喜而作此，约元旦一来聚	[当代] 卢青山	衣上苔痕如铁铸，眼中光泽如潭止。家在丛山腋穴间，屋如小墓旁树梓。一步不出躯已顽，一信不作纸付矢。薛讯来寻王信飞，竟有人知吾未死。元旦不远旦夕间，天心人意两皆闲。毋使杯盅满尘攀，杜康所责忧所欢。报吾二子速驾鸾，六年千里会何难。卢生久扫一亩宅，肖子昨备五辛盘。
舂亭、溪水、神祠三物歌。皆连云小学前物也	[当代] 卢青山	杉木为柱皮作顶，杉林出水泻清颖。击轮转日无日休，木杵点头鸡啄饮。臼如大碗不可端，石形铁铸石骨寒。所舂之物远莫见，但听闷响回空山。此水跳踉自何出，环转侧仄穿峰隙。山里更山三百里，千村饮濯万人汲。白祠陋处包拯神，夜饮杉亭召精魂。神向水中漱醉齿，亭水相对三古人。捧泉出舂荐香束，佑泉不竭食常足。有此三物吾民欢，我欲归来营一屋。
有马	[当代] 卢青山	有马蹄如羿发箭，嘶风劲射眼莫见。太行燕支真平川，河汉岂阻窄如线。玉食金槽锁厩间，悲鸣踢踏怒难安。驰驱以死安足畏，请放一日为君看。
野菊三首 其三	[当代] 卢青山	十年前赋汝，懵懂双鬓绿。今年再相见，鬓改心相续。
野菊三首 其二	[当代] 卢青山	不与重阳赏，清居野水边。自幸身犹古，未惬风人颜。
野菊三首 其一	[当代] 卢青山	黄菊千崖里，无人自展怀。或有能来者，即是为君开。
所见	[当代] 卢青山	前日烈热火腾空，昨日暴冷堕云中。棉绒之服一夕尽，犹呵冻指暖僵虫。天与我心战如敌，落叶何辜飞更急。空中霏霏雨如埃，树枝玉手招难及。借问归处向何处，天同此冷讵有极。纵得乐土亦何须，看汝黄发死在即。默尔群山匍千冈，蜷缩欲向地中藏，人加衣服汝褪裳，自取其辱夫何伤。嗟予处世头太方，稽首相对真二盲。病各入骨潜膏肓，我有酒药汝安尝。
无题	[当代] 卢青山	昔恨相见少，旭夕劳望怨。今恨相见多，反衬心相远。明日各流迁，更有何恨缘？恨今恨太密，误却惜当前。
萤凋殆尽，九月二十九夜肖家浴忽见一丸	[当代] 卢青山	我醉颇厌此身浊，濯水龙头如颍滨。快意飙风吹水骨，忽诧荒壁栖暮萤。问汝何事来此壁，问汝家山在何国？如心一点真羸疲，微光闪烁穷萧瑟。万里飘游不得归，一朝零落秋蒲飞。明日雪满月明夜，是汝遗魄寒生辉。年年傍我疏窗苦，窗里孤人窗外雨。青灯两照真佳朋，莹莹有泪不得语。中秋作诗意未失，今年中秋逼又急。一樽邀汝暂淩迟，与汝俱为尘世客。
五言秋日作三首 其三	[当代] 卢青山	暮色来空山，杯盅搁馀酒。菊虽不能看，窗边立亦久。
五言秋日作三首 其二	[当代] 卢青山	一年三百日，百日宜吾体。从今一杯酒，携秋入雪醉。
五言秋日作三首 其一	[当代] 卢青山	水落溪声瘦，风微虫影坠。秋窗萧听叶，的是江湖味。
峰顶观山	[当代] 卢青山	群山意切态鲁莽，驰突入诗不可挡。我笔力能穷奇变，抟弄造化如反掌。远者欲趋推近背，近者撑屹安肯让。谁振长风天外来，略能传意随枝浪。平生心事絮飘空，穷途欲哭谁能同，山汝独爱究何为？人将指汝为盲聋。
九月一日共肖饮馀雨中出坐。其地旧为山石，尝屡坐谈者，大半已夷平作楼矣	[当代] 卢青山	平生百事无一遂，唯秋天设为吾季。祛我膏肓清我心，薄凉亲臂针所刺。肖子家在野云间，窗鸟庭鹤清可攀。把臂来欢意不足，两杯鲸吸倒地天。自言甘作秋尘苦，和风飘泊随所处。安能袖手壁上观，要识天涯无限路。嗟我如叶堕污沟，虫蟋所托萤所游。仰看枝上青青者，真如网蛛对鹏羞。大风撼树摧柔草，酒入怆怀悲如捣。扶醉来坐衣欲飞，雨里万家灯影渺。六年旧迹雪中爪，楼夺山径市夺野。犹馀故石温难收，曾经听法殷殷者。此生如寄何所思，已来未来似已知。叹身已隐心未隐，两相交斗安能持。昔年自许云中翮，欲为世界磨躯灭。躯壳犹存世犹旧，情怀闲作二毛白。山中谁弄唢呐声，如风中絮百回萦。勿忘他年连云里，吹箫和雨要有人。
九月四日醉作与肖看	[当代] 卢青山	微疴七日如蚂蝗，吸躯附体无能降。百草皆尽真哑炮，以酒疗病吾夙方。一樽为引二樽药，三樽四樽补元薄。所剩千樽非必须，为解酒虫饥齿恶。笑余止酒百千回，一日一止誓一摧。今朝忽悟神万寿，蟠桃荐醴功无涯。长恨不住长江侧，汲水江底酿江石。醉则飘舟三山遥，醒则五湖歌渔弋。报与肖子休迷尘，今年尘似去年奔。我生一日非一日，堂前酒解赋招魂。
朗月行（八月十一）	[当代] 卢青山	朗月泅天水，半隐复半现。我持白玉樽，空明洞肝胆。此身浑如无，颇疑月所幻。起舞趁初醺，独啸飘风散。世尘久已辞，机心日以远。终将谢虚缘，归与月共泛。
快雨诗	[当代] 卢青山	天高数日不见云，羲和所烤枯苍旻。闻魃驰踏万河竭，平江百里田龟纹。皆视友朋厌如敌，唯见水色是戚亲。废书弃酒日长叹，我宁雨雨毋雨金。潜祈默祷诚无讹，为我倒汉倾天津。雨声如笑响六合，雨点如鼓贺兹辰。快科蓬首仰天立，浇吾烙骨凉吾心。作诗亟寄福寿阴，我家古即田间人。
消病 其二	[当代] 卢青山	病如翘翘板，起坐不能平。人若波中舟，徒欲逆波行。搏战廿四载，胜败殊未分。有敌能如此，亦足快平生。
消病 其一	[当代] 卢青山	天末红霞紫渐深，黄昏夏火烤蝉声。农虽三伏耕犹力，我便长闲病亦增。碧透青山苍莽外，吹残玉笛梦魂滨。清秋何日持筇去，涧月溪风卧野云。
古艳歌（七月十九）	[当代] 卢青山	独唱古艳歌，莫触中心事。他心聊可慰，自心不能理。
采莲曲（七月十七）	[当代] 卢青山	江南可采莲，莲叶何田田。花光红胜火，湖水广如天。左摘葱葱叶，右撩波中颜。隔莲谁家子，注目神相牵。不为采莲乐，乐得伊人怜。采莲移郎后，采莲移郎前。两口莫得语，两心共翩翩。独采江南莲，莲叶何田田。
送人行（六月九夜）	[当代] 卢青山	晶莹此夜月，流光飞空匀。我与月将影，还送伊人行。幽荫凉飔起，逐逐移青萤。两两如共戏，依依淡含情。青萤行复失，隐禽相继鸣。此歌彼应答，相洽一何深。青萤不可睹，我心莫可语。明月能相知，徒将两影互。两影互交通，两心隔奔洪。愿将天上月，移照双梦同。
兰诗	[当代] 卢青山	我自楚辞识君始，今对真兰楚辞死。盆广半尺盂可蔽，浩然驭气势万里。岂必百亩争观止，先生看海一粒水。忆昔金鹗双影同，有草似兰披然蓬。与人掘就意不禁，谓此奇绝世无朋。今朝知彼真鱼目，自笑河伯观海恫。两年过隙驹无踪，对兰俯仰心迷蒙。假者掘养尚不活，真者岂肯为人僮？揖兰长去勿忡忡，我生清空两袖风。脱然来去吾所宗，兰兮非我情无钟。
蛮蛮曲	[当代] 卢青山	蛮蛮何飞飞，一目一翼披。翘仰不能起，凄鸣思同归。两得乃欣然，相比翔穹巍。嗟彼相亲爱，共号曰长离。长离毋长离，长离心哀悲。死亦何足惜，再生复相携。
初雪作歌。时十二月二十五日，值成《少年行》	[当代] 卢青山	昨夜梦中捲被风，挑灯起听沙流空。淩明启户喜看雨，豁然瑞雪堆门栊。山似老人头半白，又疑疮瘢点秃翁。玉带绕腰环细路，不知何职天所封。岁寒屋亦遮绒帽，功成田已退身容。梧桐半树落不绝，铮铮犹试春花红。尝闻南海扇尚宠，忽想北邻裘应重。裂变知已非尺布，差能一雪护生同。少年行就收笔马，闲如炭烙煎吾胸。清盅浊醪价自贱，思携言笑二三朋。
冬日诗	[当代] 卢青山	荒茅之西云溪东，居家小屋栖寒虫。岁暮云低溪水瘠，山撑瘦骨喘颓龙。白茅枯髯乱森戟，青松病膝惭弧弓。瑟瑟霜被庇馀亩，层苔齧石斑锈铜。不见禽语出枝叶，日夜古木号悲风。先生茕孑五年匆，避人避世真猿公。山魈木客非异物，深宵来扣雨敲栊。泥人三事诗文酒，相随一仆佳藤筇。扶醉竹下无主客，白云时复到襟胸。饮瓢箪些濯鬓足，历落涧濑鱼无恫。归路十里迷荒渺，明月出岭光流空。宇天席地讵不足，一宵清梦翠岚通。毋笑寂寥非远计，世尘之外吾何穷。长揖群山默有语，此生偃蹇知为公。
十一月七日又捉蟹得五。醉作	[当代] 卢青山	先生睡起罕所乐，忽忆前溪蟹如鸡。结束未定如火燎，开窗禽语噪东西。掉头夺关不之顾，汝岂知我闲中怡。历落涧石露荆棘，下有潺潺水百欹。褰裳揭石屈我骨，犹幸俯仰非心违。岁晚天寒蟹不出，日暮眼花徒穷眯。移时郭索得四五，两手绽裂涂乌泥。陈生冷灶愁无鱼，对我大笑挥勺箕。刀间细检失其一，两对人间无是稀。闻昔东坡恶杀生，待其死者快朵颐。我笑此翁真掩耳，物岂生来即死时。小铛架火不遮底，大腹朝天酒可堆。试问今夕复何夕，噎咽舌如枷绳羁。漫指霜华嗟岁短，万事如霜见日晞。
和陶《拟古九首》 其八	[当代] 卢青山	当夏寡所豫，将入山中游。驰鞭不以远，驾言在岳州。山色何苍苍，泱泱平江流。作诗馀昔怀，今见旧年丘。闻有素心庵，嘉树荫遭周。故约如风花，余至更何求。
和陶《拟古九首》 其五	[当代] 卢青山	命驾将晨出，朝食未能完。霜风浸我裳，尘影敝吾冠。冠裳苟如此，安独存故颜。客驿理琴丝，萧然掩重关。所思在何许，青鸟白云端。飞光迅流箭，人生指一弹。时人日以变，绝此凤求鸾。曲尽何所得，淩厉生暮寒。
和陶《拟古九首》 其四	[当代] 卢青山	永河无休歇，汤汤去远荒。独鸟不能随，茕茕栖吾堂。观此使人悲，暮色何苍茫。六合宁有极，水去无归场。人生短如沤，松柏竦北邙。毋以远所念，废此酒中昂。将问堂间鸟，所思在何方？且共藜藿席，时迅安及伤。
和陶《拟古九首》 其三	[当代] 卢青山	昔爱结交柯，采采春山隅。今爱遗枯条，萧萧自卷舒。华室虽缃绮，我亦有敝庐。不能巢双燕，携影差可居。日旭理庭院，无使满荒芜。我心已秽废，对此更安如。
和陶《拟古九首》 其二	[当代] 卢青山	景月相推移，昼夜亦有终。劳心无始末，的的交兵戎。药力非所及，酒况难为雄。日暮掩柴扉，避此深秋风。长望何所得，冥色延无穷。毋以千里梦，役我短衾中。
九月十四夜在临湘，病不堪其苦，作《霞伢剪挂饰歌》遣之	[当代] 卢青山	我妹韶年十四五，长渐过肩笑媚妩。清汤挂面学生头，刘海拂额双耳捂。我家寒窘饭芋魁，借人墙角搭屋宇。分与一间隘且低，举目壁痕知漏雨。爱美之心人所共，岂其贫困可扼侮。学画历历肖前人，画成先向壁牖补。我来怪损古贤笔，匿笑不语转佯怒。今宵周末能暂闲，意得神驰脱网兔。剪明信片作挂饰，双目低向小烛俯。哥虽老大犹婴孩，况病入骨剧刀斧。移椅来试指如牛，娇呵嫩责推尺许。我妹我妹毋嗔哥，童心易被世尘腐。耄耋在睫皱在眉，忆今朝事将安处。此语欲言鲠不出，作诗伫立双目举。
八月二十五醉起作	[当代] 卢青山	我不能饮颇善醉，步态风柳倒山溃。起来心身俱空匮，一钟滴答能相对。事业青春两渺茫，飞扬跋扈为谁狂。毋怪日日卧太常，人间作客醉为乡。
和陶《移居》二首（八月八） 其一	[当代] 卢青山	长夏苦炎蒸，山林聊可宅。杯酒颇能衔，微欢卒此夕。荡怀闲无羁，明月有驱役。怜渠千年心，庭间张竹席。相对两清真，此景不异昔。流萤亦飞飞，草蓬略可析。
肖二十四生日为和陶《杂诗八首》 其六	[当代] 卢青山	古阁有淩烟，入者自为喜。素纨一画图，岂是千秋事。努力事春作，冀无自惭意。大杖遗桃林，孰云彼无值？江东父老在，孰云羽流驶？成败与浮名，一一且旁置。
肖二十四生日为和陶《杂诗八首》 其五	[当代] 卢青山	少壮廿三四，终夕难欣豫。磨剑十年功，无翼淩高翥。岁月风雨俱，此怀苦不去。苟得入世俗，洋洋奚复虑？乃生有鲠骨，莲泥安能如。离苗翳高松，草泽亦可住。君看一败壁，曾是栖龙处。弃置非所苦，沆瀣深所惧。
肖二十四生日为和陶《杂诗八首》 其四	[当代] 卢青山	飞光迅流驶，闻天有荒老。细人何愚哉，蜗利欲相保。风化石为尘，汤汤河易燥。达者解其理，抽身苦不早。得己忘天下，岂是大怀抱？不闻下地狱，舍身为路道？
肖二十四生日为和陶《杂诗八首》 其一	[当代] 卢青山	有志不获骋，辗转徒劳尘。辽鹤远朝歌，去来空有身。细人求蜗利，志士安所亲？独行万众里，寂然如无邻。饮酒逃神骨，竦然惧鸡晨。岁月自征徂，挥戈将何人。
梦岘山	[当代] 卢青山	宇宙以来有此山，宇宙灭后夫何物？羊公语时此山悲，语罢逝身宇宙末。人去山悲不能已，我来歌啸动山色。苍苍白雾层层壑，恍惚鸡子未开裂。气变阴阳凝后土，山南山北苔崖兀。老松盘礴盘古躯，春草辘轳岁循迭。盘古已死犹未死，草长岂非吮彼血？断碑未扣泪先堕，碑即永在人存灭？掘地我欲起公语，腐朽相对唯白骨。四顾望兮空苍穹，魂魄飘飘安可得。杜家小子好后名，名岂自彰后世悦。爱此山川爱此生，吾子千年欲登歇。名生转瞬如散沤，两般真幻谁能析。此山悲此百千回，虽能不朽孰如没。生如一梦死何如？我欲问山山闵默。梦起忽祈死如梦，得有推枕喜时节。
四月十四快雨诗	[当代] 卢青山	天泪淋浪泻巨雨，天喉喷薄奔雷声。问天伤心以何事，降此怒威下土临。山如弱兔颤绒毛，水如柔丝吹飘摇。羸羸老松楚宫腰，栗栗大石鸡雏娇。我牛闻之快鸣嚎，我民笑指如钧韶。耕种事急在眉梢，天公如此无祈邀。但请后日无狂骄，漫我平畴漂我苗。须臾雨止万物岿，虎头蛇尾天何颓。檐边树末滴馀微，千山空翠岚来飞。泡桐落尽空枝丫，鸟集翘仰解语花。
大年三十军伢来拽归临湘，次晨返云溪。和陶诗纪事 其四 《辛丑岁七月赴假还江陵夜行涂口》	[当代] 卢青山	飞车驰道路，天空何阴冥。远山迷青紫，萧风吹归情。畴绿催燕花，左右饶班荆。怀新人颜展，谈笑春温生。默然独聆久，吾意渐欣明。疏雨不觉落，颠车起不平。偃仰观雨色，恍恍忘孤征。驰神念翌后，田亩理犁耕。倏忽至云溪，车去思犹萦。愿长逐车去，此乐将难名。
大年三十军伢来拽归临湘，次晨返云溪。和陶诗纪事 其三 《阻风规林之二》	[当代] 卢青山	被酒中宵卧，其心独悔之。人语与鞭炮，聒噪非所期。天明潜启关，空街待车时。唯静洽吾怀，深契不在兹。将语吾母别，此事难为辞。人出渐来往，速返复何疑。
大年三十军伢来拽归临湘，次晨返云溪。和陶诗纪事 其二 《庚子岁五月从都还阻风于规林》	[当代] 卢青山	长安深僻巷，我母有敝居。虽非生养地，兄弟亦友于。列屋凡八九，借人一墙隅。棘心无所托，偶一循其途。通衢人热海，天空如阴湖。始知岁已尽，我怀怅萧疏。倚门佳慈颜，浅笑若有馀。弟云比僵卧，两者将焉如？
和陶渊明《饮酒》 其十五	[当代] 卢青山	绕屋丛蒿蓬，旦暮所行经。旧者朽已落，新者且将成。掘泥见黄嫩，明日春风更。众皆侍花木，翳翳满前庭。时以彼繁艳，间间而自鸣。讵知非自然，终不洽吾情。
和陶渊明《饮酒》 其二	[当代] 卢青山	薄书轻蝉翼，史迁重于山。我一局促子，安足勘其言。转转如辘轳，春夏欺流年。渺夜冬霖落，独乐将谁传。
八月六夜月蚀诗	[当代] 卢青山	夜热天地如蒸笼，下火上腾不得出。我自中班子时归，始离空调尤怵惕。卸衣持盆来就水，有或告我今月蚀。大惊仰首急相寻，树隙有光意少息。循转得空窥全豹，半环金镯弓窄仄。整圆隐隐如可辨，弱眉楚楚堪怜惜。浓墨湮晕推暗影，森然冷诡相迫逼。若鬼毛发竖獠牙，月整馀势强抗敌。我视栗栗胆訇碎，捏拳耸肩欲助力。旁人笑我何失态，我亦自惭情易激。翻恨不及睹伊始，天狗已作末弩迹。人可袖观物莫能，天象有变皆异逆。乾坤无风气沉凝，昊幕惶惶渗黑漆。千山千树竦身躯，若惊若怖失魂魄。万籁钳口不得见，蟪蛄偶语如魈哑。吾人看久意渐平，拂水皆谈此奇历。旧年日蚀亦见之，兆人墨镜纷指啧。果然感应天人否，古则锣鼓驱灾急。不知地球日月间，日光投影在月壁。忽如冰瀑泻脊胛，透心沁骨寒恻恻。大风来吹山树动，层潮翻海象踏踢。仰首苍穹浩无边，满月怒光聚万日。
桃源行	[当代] 卢青山	桃源春水流桃花，随流随堕层相加。出洞纡盘三百里，溪面见桃不见水。柔轻摇荡如红绢，山光天色俱红染。渔人冲红一舟行，手撩红波飞红云。秦人相见骇不识，童瞳婴肤皆桃赤。作语桃间脆禽鸣，步态桃瓣飏缤纷。归来看世不惯熟，花气恶臭人恶俗。随行尚有洞中桃，及此如灼皆蜷焦。苦思迷路安再至，渔人落落以忧死。高士逸兴诗人吁，桃源一见渺荒虚。我来千载嗟更晚，望断桃源枯双眼。望所不能意转平，欲营桃源于吾心。
水乡竹枝三首 其二 采莲舟	[当代] 陈振家	舴艋么舟小可怜，人蹲船尾首朝天。不施舵橹手为桨，荡去塘心采白莲。
水乡竹枝三首 其一 鹭	[当代] 陈振家	溪湾岸树翠相撑，成阵高低翻又停。水底白云天上鹭，几番涂抹画难成。
水乡竹枝三首 小姑	[当代] 陈振家	红衫绿衭衬蓝天，头挽双鬟小辫悬。口唱山歌挥短竹，驱鹅逐鸭到溪边。
投老自况 其一	[当代] 陈振家	思忆钝惛生理疲，老夫髦矣百难为。黄花已剩经霜骨，古柏唯余吮雨枝。养护形神辞郁事，调疗性气读名诗。幽岩烟野堪行处，著屐相寻定不疑。
儆友	[当代] 陈振家	君有嘉篇留自看，休寻名士托心肝。和声当面背讪讥，十九文人气味酸。
游名山	[当代] 陈振家	人山人海踵相磨，不闻枝头唱鸟歌。索性餐厅开饭去，珍禽席上比山多。
析木（古风）	[当代] 陈振家	古人悲短景，草木托吟呻。草固可作喻，木恐喻不真。木寿逾千载，草命二三春。人寿能若木，性命弥足珍。天颁风日露，地予土肥津。造化慨赠与，木亦乐周循。生彼甘于彼，不计沃与贫。各自安本分，同修自在身。叶落悲何有？吐旧以纳新。欲成大材干，岂计去腐陈。熬得寒冬苦，欣享青阳辰。悠然忘岁月，唯与天道亲。人若皆持此，庶几近乎仁。木虽无思想，木德足感人。人以木悟道，可淘人性纯。故宜多栽植，引为君子邻。兹为君晓析，草木不同伦。何不以木性，持作君精神。
读史 其六	[当代] 卢青山	伍尚共伍员，佳哉奢二子。从容赴大难，或奔欲雪耻。必一中大德，必一伸大义。一何果暴甚，日暮鞭尸体。阖闾昏不明，小利买伯嚭。抉眼欲悬吴，诅咒声切齿。此志卒不得，鸱夷浮江里。才具若良剑，斫铁如泥易。遇善秋水光，不善徒害己。空见浙江魂，万古鼓潮水。
读史 其五	[当代] 卢青山	英哉郑武公，伐胡有高计。投子于焦釜，燃萁于釜底。昧哉关其思，聪明过害已。其言固中事，其命固当取。武公去千年，山河纷变异。冥想生渺茫，传火今存未？
读史 其三	[当代] 卢青山	士有报知己，人则利其用。吴起吮卒疽，欲得其命送。巫祝于牲彘，欲得为祀供。剽人肝胆者，道德为面孔。
远游诗四首 其三	[当代] 卢青山	荡荡如天道，相视在眼外。若可跨及之，夫何阻层霭。中有百罟罾，偶失差千载。以此粟芥心，安测世大海。足趼如铁石，面涸焦青菜。仰首申一恸，止泊将何在。
远游诗四首 其二	[当代] 卢青山	朝饮江河水，暮及穷发北。日月固无异，气候变凉热。磳磴九折道，能令膏骨绝。诡魈啾啾哭，奇兽嗜喋血。百计不能防，危躯何惕惕。讵不欲回缰，回缰何所得。
远游诗四首 其一	[当代] 卢青山	驾言将远发，忡忡临高台。东山似欲出，忽尔横风摧。群树暧远景，浮云荫九垓。讵有目的地，矢志肆尘埃。处此亦云处，不发亦何为。叹息不能已，萧萧秋风来。
十月二十四午瞢坐复得十二章 其十	[当代] 卢青山	大宇含鸡子，大宙观逝迹。我来兀孤踵，虱此时空隙。霞露不可餐，光速不可及。嵚崎谓为路，过驹谓朝夕。逝者谁能追，远者亦莫即。愿为烛龙身，乃掣阴阳契。
十月二十四午瞢坐复得十二章 其九	[当代] 卢青山	怛怛腊梅花，淡生疏几朵。猎猎西北风，吹雪旋右左。岂为报春开，乃与春相躲。百花灼灼姿，低微谁顾我？守此凛冰时，素心期契可。游人处重幕，隐隐红炉火。
十月二十四午瞢坐复得十二章 其四	[当代] 卢青山	浑沌不可凿，七日乃蹶仆。当其彻明净，是生若死木。清水固怡人，养鱼皆不属。泥沙与河下，不河安饮浴。攥发欲离地，此志何谬毒。长处庇清浊，乃心能观独。
十月二十四午瞢坐复得十二章 其三	[当代] 卢青山	命固无所本，宰之以遇随。朝负尘囊出，知夕何所归？有或登龙鳞，有或碾车欹。究质岂渥薄，所遇遭其非。毋以忉忉意，托此无测期。且尽吾心力，成毁悉由之。
十月二十四午瞢坐复得十二章 其二	[当代] 卢青山	沉浮异限域，譬如鱼与鸟。古波涵深心，大翼振苍昊。各得守夙怀，相讥失绵渺。虽不至换兑，两视皆朋好。
十月二十四午瞢坐复得十二章 其一	[当代] 卢青山	去日不可返，来日不可知。处此唯现在，现在卒安持。再涉非同河，回头百载迟。空然一寡鹘，荡翼悬空飔。筑不为所立，行不为所之。须知万此日，汇为一生时。
十月二十三中宵起赋杂诗十二章 其七	[当代] 卢青山	维林无静树，川亦无停流。万化倏生灭，道枢卒何求。逐迹已瞠后，模想安能侔。一得以为公，千人千面眸。恍惚似有物，微茫不可收。各守其诚素，任性乃可休。
十月二十三中宵起赋杂诗十二章 其五	[当代] 卢青山	人心故不平，动如渊与岳。渟峙若有矩，处之辄陷落。孤鸟飞云端，吹尘不可学。惧哉彼游子，惕惕当思索。
十月二十三中宵起赋杂诗十二章 其四	[当代] 卢青山	世情转秋春，飒飒变颜色。江河若可恃，桑田走鱼翼。固以千秋心，阴阳不可贼。守陬瞢对应，一蟋骄此夕。
十月二十三中宵起赋杂诗十二章 其一	[当代] 卢青山	中宵起鸣琴，阮公何独苦。当树隐千乌，哑哑缠庭户。赖此冷月光，淡静相对俯。纠构固莫逃，葆真能长护。
红色（九月五）	[当代] 卢青山	红色始媚春，去而就枫光。漓漓露如眼，转为似鬓霜。寒气日以迫，天渐厚云裳。月亦能来否？拂我旧栊房。
藤树歌	[当代] 卢青山	山缩瘦骨天压紫，老藤缠树树以死。自初竞高乃不觉，及本已涸岂独活。时光瞬幻千年走，我如亲见千年后。朽者沦为蚁蠹屋，高者四顾悲无物。岂必电雷相震击，訇然四崩为碎粒。此时藤裂如断蛇，四围卑草自春花。
夏雨	[当代] 卢青山	夏雨不异春，淅淅乃一日。浓淡随潜化，山林若不识。天色寡如布，路流细如织。微风欲鸣条，其叶懒相值。
晴雪	[当代] 卢青山	晴日照积雪，荒荒万里白。乾坤不起风，横亘千山脊。宇宙持其远，江河涩其脉。老松冻若死，古石盘其侧。登望一呔然，声音俱湮灭。乃见孤飞鸟，逝入天地隙。
更阑起坐作二首 其二	[当代] 卢青山	一壁空如纸，相看久有情。无如墨乾砚，最喜案多尘。书要人都弃，事须我独评。凭之贪日省，免去辨秋春。
更阑起坐作二首 其一	[当代] 卢青山	寂寂更阑后，燃烟坐起衾。霜花寒独牖，昼业隔前生。借夜真吾所，偷光讵彼邻。微闻深穴鼠，声亦自清宁。
读八五年诗作二首 其二	[当代] 卢青山	无事少年客，无人小坳村。月魂流瓦脆，露意上诗清。堤枝藏语蟋，天幕点酣星。不记归来路，牵风问到明。
读八五年诗作二首 其一	[当代] 卢青山	小步风前径，归来露满巾。平波秋浸月，曲瓦夜垂星。捡梦塘边草，寻诗犬上声。楼南馀一蟋，不敢便关门。
野萤	[当代] 卢青山	野萤飞空陇，落落幽人姿。小立如未醒，蛙鼓忽喧池。渐久移风露，眠乌起树枝。举头见好月，将圆未圆时。
昨夜	[当代] 卢青山	昨夜碧落仙人死，泣月流光凝涩滞。纷星河汉游磷火，归墟无声三山堕。玉树飘风挂白幡，绿萼罢舞招楚些。层层掘穴垒青山，千年败棘倒披悬。我曳孤囊不回顾，黑云压肩摧心腑。满地茫茫尸肉走，我即无魂不为忤。蕙兰衰枯杜若老，白日无为成永照。地折天倾海为倒，屠沽把盏为共笑。
送春词	[当代] 卢青山	訇然春去车碾瓦，姹树陡瘦换新褂。危石黄昏一杯酒，天欲入杯乾坤大。巨日压山山欲萎，游丝系日风筝坠。我送春去春不住，留一黄鹂石前睡。三两小子潜蹑足，我急呵之不许触。自此及秋无好景，唤之且待明春续。
伴灯	[当代] 卢青山	伴灯孤兀坐，我梦飘大风。摧屋若败纸，斗石走如蓬。我未觉风至，身已旋层空。触额忽峭崖，头肿鼻欲歪。一发卒未堕，悬枝何危哉。急思欲自救，砉然风复骤。三日不见日，所处疑宇宙。安归不可晓，任之如痴朽。
飘庐	[当代] 卢青山	飘庐一夜雨，春草上池匀。花色风吹饱，柳眸人看青。粘衣生蝶翼，夹径过溪琴。江山千载景，付与一壶斟。
重游海门咏文天祥四首（古风） 其四	[当代] 陈振家	忠毅典范久铭心，浩然正气不可侵。睢阳齿与常山血，千秋同作北斗钦。
重游海门咏文天祥四首（古风） 其三	[当代] 陈振家	五坡岭下事堪伤，一腔心血付汪洋。丞相已无回天力，唯将头颅谢君王。
重游海门咏文天祥四首（古风） 其二	[当代] 陈振家	毁家纾难肝胆雄，残宋艰危有精忠。狂澜既倒殊难挽，但尽匹夫一片衷。
赠杨君（古风）	[当代] 陈振家	与君过从卅年阔，人事生计两见拮。文章百世多坎坷，天意从来妒英物。昔日兰蕙今为刍，坐令磨损青青发。蚌生莹珠终召殃，象有美牙遭猎杀。古来贤豪越万千，遭时不遇同乖折。梁鸿初鸣五噫歌，埋名鲁滨方能脱。渊明为官厌逢迎，卒弃印绶就高洁。人生得失莫关心，陋巷箪食皆可悦。一花一石自怡情，何事对空书咄咄？昨观吾君案上珍，制作精美且奇崛。五岳峥嵘咫尺间，朽株枯木生机勃。巧思奇构极匠心，精妙直可供殿阙。君有芷兰且自赏，岂向浮生求闻达。性静情逸堪养怡，适时安命亦俊杰。
旅闲聊作《中国政区歌》三首（古风） 其三	[当代] 陈振家	辽宁吉林接黑龙，青甘陕宁连内蒙。两河两湖分南北，二山二广辨西东。云贵高原邻川藏，琼台两岛江浙通。江西安徽邻福建，西北新疆地宽洪。
旅闲聊作《中国政区歌》三首（古风） 其二	[当代] 陈振家	两宁两北两个东，三江三南四西通。福台吉琼安川贵，青藏新甘接内蒙。
旅闲聊作《中国政区歌》三首（古风） 其一	[当代] 陈振家	黑吉辽冀蒙晋青，皖鲁苏豫陕甘宁。川湘黔滇新藏桂，台闽浙赣鄂粤琼。
吊潮州西湖“乾坤一钓竿”景石（古风）	[当代] 陈振家	有石百丈高巍峨，耸立葫芦山北阿。上书五字峥嵘甚，乾坤一钓状不讹。常奇造化妙无比，此石由来费揣摩。昔日王母掷簪出，怒划牛女隔天河？共工头触不周山，一截天柱堕彼坡？或是鲁阳挥西日，兵落南天倒插戈？还是天孙织云锦，一时疏神失其梭？直指苍穹凛似剑，千古骚人咏叹多。而今重来隔廿载，半岭绿树空婆娑。潋滟湖畔失倩影，岩曲黄泥生葛萝。孰料浩劫诛及石，狂热之炽同魇魔。天地精灵难再造，自此湖山失婀娜。劫数已铸千秋恨，痛教后人鉴偏颇。欲吊遗迹余叹息，天公为我泪滂沱。
有客询以朦胧诗有感（古风）	[当代] 陈振家	东鳞西爪类鸿泥，未尽勾勒忽分离。曾疑付梓颠倒版，复猜剪贴摩登辞。不懂西方抽象画，怎读中土朦胧诗！自怜学识太浅陋，未敢人前附恭维。
次韵杨君振绪四首（古风） 其四	[当代] 陈振家	曲顾周郎知雅音，雕虫旧作劳细吟。娱文喜得相警策，道合志同情弥深。
次韵杨君振绪四首（古风） 其三	[当代] 陈振家	雷劈霜欺旧日痕，铁干苍老仍有芬。敢对隆冬露轻笑，傲骨冰襟是梅魂。
咏海南（古风）	[当代] 陈振家	琼州如团玉，浸在苍茫间。横空伸五指，撒出万重山。汉烟东北岸，黎火西南湾。群峰分秀水，云气笼青峦。莽莽雨林带，湜湜南海滩。万泉奔清注，南渡泻漪澜。民风敦朴近，语音闽南关。人材丘海著，物产富千般。盐铁高品位，水晶冰凌寒。珊瑚结玉树，胡椒悬朱丹。棕实玛瑙朵，榴梿黄金团。椰子足洒脱，槟榔秀姿端。琥珀凝蜡蜜，沉香散馨兰。海龟杂玳瑁，虎贝间石斑。海产列难尽，彩鱼尤堪观。我昔居十载，今来环岛看。风光重领略，颇觉描述难。咏歌以为志，自愧负老残！
调某公（古风）	[当代] 陈振家	先生畴昔曾差池，今欲售乖瞎拍吹。诗似新春吉利语，词同古刻纪功碑。九制酿成蒸溜水，千锤锻出复印机。如斯未必尽周善，白纸黑字总有疵。
台湾四叔父回潮探亲有赋（古风）	[当代] 陈振家	一衣带水隔二天，四十余年梦魂牵。何多战乱临华夏？整个金瓯总不全。上苍而今施怜悯，管教骨肉会当前。多少悲伤欢喜泪，洒向人间及黄泉。
中秋有寄（古风）	[当代] 陈振家	一轮明月照九州，八亿今夕共中秋。同庆团圆喜渐治，咸沐光辉消隐忧。居高不染方为洁，爱人无偏照务柔。但愿世理合天理，得教神州化瀛洲。
赠何君（古风）	[当代] 陈振家	书读多时近乎迂，反信猛虎怕黔驴。劲竹有节苦为钓，鱼目非珍却认珠。只缘冷眼瞋螃蟹，致令无端炒尤鱼。世理从来异书理，是非何必苦问渠！
月（古风）	[当代] 陈振家	洪荒开宝镜，未识几时磨？皓魄悬今古，清辉满山河。圆缺动潮汐，晦明引啸歌。幽柔情何限，千秋咏叹多。
岩松（古风）	[当代] 陈振家	乱岩隙里一株松，石压风摧态龙钟。扭脖隆胸根屈恣，向空横出尤青葱。谁持锹锄为发掘，移植盆中未全活。纵有园丁倍殷勤，终逊山间自养拙。孰料衰败一病躯，惊动艺海千人趋。居然视之如国宝，评头品足竞欢呼。松兮松兮气为促，彷佛咸遭百重辱。不识世人何居心！暴我丑态娱汝目。
昙花（古风）	[当代] 陈振家	月光倩影太凄清，楚楚向人似含情。微风乍至蛮腰动，细露轻沾玉箸凝。岂离群芳生幽怨，还为春光恨暗倾？天姿何须计独处？斗妍岂爱个中名。流星倏暂飞璀灿，闪电万钧引雷鸣。可怜天生倾国色，笑靥一瞬千金轻！丽质端合知音赏，哦声岂已动心旌？诗心与汝共相许，愿随佳丽到五更！
我相	[当代] 陈振家	跣足科头不自悲，肚枵便去啜椰糜。登峰恍有青云志，看水却思红粉肌。寒俭身家真掉链，飘零骨相竟偕时。天生偏爱虚荒事，镇日驱山入小诗。
上山杂兴（用杜工部秋兴原韵八首） 其七	[当代] 陈振家	换骨脱胎诚费功，数年磨炼此山中。已成道地乡巴佬，告别当时雅士风。衣破发松身酱赤，雨淋日烤面猩红。惟余诗兴挥不去，林下自称吟石翁。
别仕斋（古风）	[当代] 陈振家	天缘结千里，一朝唱别离。含泪未忍去，再会安可期。但愿共奋发，为国多骋驰。他日报成就，异方慰旧知。
戏咏参悟诗三十四首（古风） 其三十四	[当代] 陈振家	已往何始去何终？暂留诸天色界中。自今借得一丘乐，万事且付马耳风！
戏咏参悟诗三十四首（古风） 其三十三	[当代] 陈振家	日打青蝇夜打蚊，业多未敢望法门。待除天下害虫尽，再拟赎罪访世尊。
戏咏参悟诗三十四首（古风） 其三十二	[当代] 陈振家	皮囊仍在六根存，心口意业来纷纷。烧雉烹蛇忙不迭，济公从不绝腥荤？
戏咏参悟诗三十四首（古风） 其三十	[当代] 陈振家	青山处处有禅机，开悟岂定坐菩提。疏林寂寂风不动，一片枯叶自离枝。
戏咏参悟诗三十四首（古风） 其二十九	[当代] 陈振家	不懂辟谷餐烟霞，自向岩畔种地瓜。种得上上根百束，好向灵鹫山上夸。
戏咏参悟诗三十四首（古风） 其二十八	[当代] 陈振家	浑浑无必问前尘，投隐便是今生因。且炮木薯填枵腹，尚有余饵分群鳞。
戏咏参悟诗三十四首（古风） 其二十七	[当代] 陈振家	败衣逐风散天花，破笠睨日邋遢斜。笋根树果都吃得，修至几时算到家。
戏咏参悟诗三十四首（古风） 其二十六	[当代] 陈振家	夜静风沉息万机，何事经心妙而微？慧门乍起毫相见，也是莲叶一小儿。
戏咏参悟诗三十四首（古风） 其二十四	[当代] 陈振家	肩挑木桶汲清江，白云青山浸一缸。勺时不见何处去，诚知虚相也纷庞。
戏咏参悟诗三十四首（古风） 其二十二	[当代] 陈振家	日照激流生光辉，如洒烂银漫天飞。且借珠泽涤心垢，慧水慈波莫嫌微。
戏咏参悟诗三十四首（古风） 其二十一	[当代] 陈振家	石滑苔深多湍流，洗了耳根又洗眸。一丝不挂大自在，醍醐如注任灌头。
戏咏参悟诗三十四首（古风） 其二十	[当代] 陈振家	天鸡喔喔唤日车，东岭灿灿生彩霞。生灭无常又不见，散作漫山金银花。
戏咏参悟诗三十四首（古风） 其十九	[当代] 陈振家	矛盾长存事自烦，不信寰宇祗一元。有草有羊已完美，何故又生角与藩？
戏咏参悟诗三十四首（古风） 其十八	[当代] 陈振家	人法二相本来空，真如感应悟化同。樗栎树下参奥旨，不逊山僧面壁功。
戏咏参悟诗三十四首（古风） 其十七	[当代] 陈振家	一山林树绿婆娑，正直何少曲何多？正邪相斗亿万载，能占上风总属魔。
戏咏参悟诗三十四首（古风） 其十六	[当代] 陈振家	山林漠漠水潺潺，我是何人行此间。迷失彼岸及此岸，日日去去又还还。
戏咏参悟诗三十四首（古风） 其十五	[当代] 陈振家	一钵一庵一菜根，千山无扉是空门。终日打柴还烧水，一悟便成曹溪尊。
戏咏参悟诗三十四首（古风） 其十四	[当代] 陈振家	岭上枯木立昂昂，生前也曾焕芬芳。坐化多年胡不倒，恋看尘世变沧桑？
戏咏参悟诗三十四首（古风） 其十三	[当代] 陈振家	诸法只在一念中，妄念难破劫无穷。木不如石根器好，爱管东西南北风。
戏咏参悟诗三十四首（古风） 其十一	[当代] 陈振家	籁发岩隈似吹螺，水跳山涧如哼歌。纵是法音谁解得？除却虫鸟无人和。
戏咏参悟诗三十四首（古风） 其十	[当代] 陈振家	藤屈云中似龙蟠，雾里花枝疑优昙。净心不为幻相动，意树空花莫多谈。
戏咏参悟诗三十四首（古风） 其九	[当代] 陈振家	奇峰错列众壑奔，粘天荡日愁翠昏。云头隐处如菩萨，丛岩恰似罗汉蹲。
戏咏参悟诗三十四首（古风） 其八	[当代] 陈振家	古石嶙嶙山青青，中有一部大藏经。若问真谛载何处？于无字处细聆听。
戏咏参悟诗三十四首（古风） 其七	[当代] 陈振家	一峰一岭不识名，一花一木难呼称。识与不识原无碍，心无染着是上乘。
戏咏参悟诗三十四首（古风） 其五	[当代] 陈振家	独处幽深伴云禽，闲是闲非无处寻。晴日登高觅光瑞，下雨卧榻听雷音。
戏咏参悟诗三十四首（古风） 其三	[当代] 陈振家	修持无法学真僧，法许随心体执名。竹枝折来当锡杖，椰壳洗净作钵擎。
戏咏参悟诗三十四首（古风） 其二	[当代] 陈振家	体认顿悟皆无传，青山且结现世缘。名分不入优婆塞，修为只到口头禅。
戏咏参悟诗三十四首（古风） 其一	[当代] 陈振家	大千劫火烧正豪，一叶随风向蓬蒿。平生颇解真空义，做个善信不剃毛。
有得四首 其一	[当代] 陈振家	鹑衣垢褐负薪徒，碌碌谋生守一愚。笑脸未投邢燕子，匠心解爱郑鹧鸪。还将妙句当春蚁，拟把穷乡作酒壶。莫道村夫怀识浅，千诗吟罢也雄图。
山人（古风）	[当代] 陈振家	茅屋参差傍山列，柔泉百缕穿层碧。山翁结篓弄青藤，群鸡正啄坡前粒。听惯山头鹧鸪啼，不识公元纪年历。洋场十里金纸迷，不如深山藏樗栎。
及时雨（古风）	[当代] 陈振家	禾苗蔫委土生烟，忽降猛雨水盈田。洗尽暑瘟骤然敛，一条彩虹插山前。
夜意口占二首（古风） 其二	[当代] 陈振家	山沉露冷小虫啾，夜空如墨月如勾。半生三十余年事，此刻一并到心头。
夜意口占二首（古风） 其一	[当代] 陈振家	啾啾虫语噪不休，沥沥露珠落枝头。星如萤火列天际，萤火似星满山丘。
咏藤竹（古风）	[当代] 陈振家	耿介未必总相宜，当视环境实行之。君见海南山藤竹，婉转屈曲节不离。
观苗人种山兰米（古风）	[当代] 陈振家	一点星火触芒梢，遍地草木尽成焦。不用锄犁将刀种，此风于今见山苗。
观史有怀三首（古风） 其三	[当代] 陈振家	曹丕三辞禅让诏，慰亭数斥劝进书。猫调老鼠非不忍，狐啐葡萄岂弃乎？
观史有怀三首（古风） 其二	[当代] 陈振家	孟轲舍予其为谁，项羽彼取而代之。似此气慨堪赞赏，敢凭自信是男儿。
观史有怀三首（古风） 其一	[当代] 陈振家	刺股悬梁不可嘉，割疆五百事何邪？谁教天下苍生苦，七国争雄纵横家！
河石（古风）	[当代] 陈振家	万泉河边一块石，日与湍流相激敌。千百年来不挪窝，岿然不改旧颜色。当初应是角棱棱，浪击波淘不作声。岁月磨尽昔时锐，于今廓然似长鲸。水从脊上去汩汩，旋涡乍起终放直。惘然石上立多时，凝思良久似有识。
戏赠唐君腊月十五新婚二首（拗体） 其二	[当代] 陈振家	谁家女子眼光好，选得多情如意君？端似露珠偎荷叶，不教玉璧有微熏。亲临似欲看足足，庸务难辞羁纷纷。聊奉尺笺裁八韵，无非为表寸心欣。
戏赠唐君腊月十五新婚二首（拗体） 其一	[当代] 陈振家	喜闻挚友即婚期，恰值梅花骄放时。冻蕾一宵抱枝笑，暗香此刻唯君知。尽开玉殿琼楼镜，羡杀寂寥广寒姬。蜜月明朝三千里，岭南看尽蝶双飞。
杜宇	[当代] 陈振家	阡陌青青春草齐，留连穷谷走幽蹊。空山日冷行人少，又闻枝头杜宇啼。
中秋三首（拗体） 其三	[当代] 陈振家	年年无饼对中秋，甚好月光也抬头。云气不动金秋静，寒山竦立宇廓幽。嘎然一声动心魄，回首看时自笑羞。今晚嚼余咸鱼碎，老鼠舐尽连盘丢！
中秋三首（拗体） 其二	[当代] 陈振家	八月中秋复一年，举头今夜又观天。依然桂树婆娑影，高挂琼楼玉宇前。斫既难倒休恨斧，奔之已定莫悔丸。时代不同何执故？小两口应大团圆。
中秋三首（拗体） 其一	[当代] 陈振家	我来琼海月亦来，今宵奉汝水一杯。唯表洁净精诚意，休嫌淡薄自尘埃。果然月向杯中饮，推杯连月咽下怀。胸中为有明月在，照得千愁百忧开。
过苗村（拗体）	[当代] 陈振家	后山壁立前山蹲，林中流水路中闻。大石嶙峋小石瘦，野草碧绿野花芬。人情胜似风情好，长者憨厚少者敦。爱它淳朴亲无间，汉苗相知何曾分。
步原韵和杨君（古风）	[当代] 陈振家	左思何可学？儒术恐难依。跌倒人不少，书经吾未希。躬耕休见贱，牧畜岂卑微。胸域如秋月，灵台自春晖。天道已变相，旧观实背违。吟罢枯鱼戒，异乡安若归。
天涯放牧歌	[当代] 陈振家	放牧适吾意，牛犊不相猜。驱群下绿野，登岩坐看陪。山间林木寂，崖石寄苍苔。侧耳听鸟语，远望山崔嵬。青峦不经意，飘出白云来。涧水林中出，日影壑边回。藤蔓随心附，山花恣意开。默忆乌台案，初疑读书该？谁造无量德，遣我到岩隈。渐别青春慨，欲换林泉胎。久无正衣惯，疏懒放形骸。瓮贮养生米，菜蔬自手栽。粗识三千字，无余丁点财。偶得山猪肉，时共野人杯。不羡马援革，颇赏林逋梅。渐得禅机理，无使垢灵台。
山林遣意	[当代] 陈振家	读遍庄生养性方，直须长寄薜萝房。自家种植瓜蔬美，亲手烧蒸米饭香。不与官攀伤曲谨，久同山昵渐疏狂。而今做定乡巴佬，漫脱衣衫好纳凉。
自慰	[当代] 陈振家	什么藤结什么瓜，生就愚憨不怨妈。铁石心肠真好汉，木鸡头脑自人渣。任你鄙夷称笨蛋，绝无低头喊老爹。过几十年都死了，管它猿鹤与虫沙。
故人见诗有喜依前韵再答八首 其二	[当代] 陈振家	风打苗裙双手遮，谦谦君子眼休斜。黎公发怒来禁咒，苗佬轰枪喷铁砂。交久知深心化雪，情敦谊重面堆霞。斯时坐对任观看，饱赏骄人夺目花。
咏椰	[当代] 陈振家	何年海客到琼州，便扎深根未转头。志在凌云凭正直，心无旁睨不横抽。瑾瑜满腹难藏瑕，澄洁一腔忘所求。纵使飙风掀地至，岿然难撼具刚柔。
生查子  焚旧札	[当代] 陈永正	经年一纸书，已作经年读。一纸读经年，那更千回足。千回到此回，拚却伤心目。今夕是何宵，持付将残烛。
二月二十四夜长安母家听雨 其二	[当代] 卢青山	茫茫春宿夜，切切雨来时。顾壁陈众杂，倒乱旧橱帷。雨既不可睹，唯以听成痴。缅知天远黑，万里绕四围。湘灵低有瑟，嘈嘈渐成吹。刀风当暗运，达旷复入微。众窍和仍稳，匀弱无稍颓。不能急如鼓，涓涓略如丝。玄音昧渺窈，莫识其所之。恍恍若有至，旋觉还自疑。容或悄入梦，梦实无可期。久坐抚衣冷，似丧似沉思。丧者吾丧我，思者不可知。四顾凄且寂，无语泪沾衣。
二月二十四夜长安母家听雨 其一	[当代] 卢青山	长宵独宿起笼衾，费尽无端瓦上音。此地非家亦非客，不知与雨是何亲。
日间	[当代] 卢青山	日间每问人，都道已成春。一斛无凭酒，三年有限魂。楼深月难到，野漠鸟安寻。是处鸣蛙小，嘈嘈也变喑。
晨望	[当代] 卢青山	曦向平陵望，怒风竞鹘号。捲叶如尘纵，垂折满川蒿。雾重负山去，天沉压陇壕。群雀迷所向，棘榛断落巢。啾啾旋不去，忽被举层高。微躯渺不见，馀唳犹萧骚。寒渡土成石，行客缩如猫。乃欲竞风济，洪激不容舠。沙蜮嗜人影，衣冠与鱼鳌。腾风大鹏起，托迹在穹霄。九万扇巨翼，汗漫何逍遥。顾笑扬馘首，唯此能英豪。遽回飓向北，沙砾漫云滔。惶惶成盲瞽，坠落此天骄。赤血喷虹霓，腥染东溟涛。巨雪罩宇宙，漫漫碎羽毛。尚能长一啸，万国荡回飙。我闻不得已，唏嘘下层岧。
白鹇	[当代] 卢青山	白鹇白鹇双白璧，高飞乃在青云隙。一朝落歇人不见，不入卢堂邻野棘。潭风故故趋相访，鸥鹤瞠目乃妒嫉。世客安能张罟诱，霍然振去高枝立。凤皇玄鸟欲与友，冥鸿对之唯嗟息。白鹇白鹇双白璧，我不见之三掷笔。何当翮共吹野马，啸临绝顶横剑击。徘徊捣碎昆仑脊，然后泠然渺天极。
野草	[当代] 卢青山	林中多野草，夭夭盛柔云。僻无流水迹，夙不解凋零。其草人未识，其目世未名。其因藏用久，未入世眸睛。良非阆苑种，亦乏紫芝灵。俱秉自然发，所守在素心。春既不结绮，秋复罕蛩鸣。以此长自得，托迹于沉宁。
世网	[当代] 卢青山	世网何恢恢，将以婴我身。白鹇何耿耿，不肯入笼鸣。三日绝食死，谁复为悲吟。明珠投暗道，眄目相狰狞。楚人不识凤，山鸡得重名。藏用南山豹，免被浑雾侵。荆山骄玉璞，刖足实所应。吾将濯足去，山中陈素琴。
寄甲未果（九月十九）	[当代] 卢青山	平江访旧津，寻水亦寻人。濯浣溪多月，行歌夜不尘。芭蕉倩谁赏？蕨叶是躬抡。可奈今宵坐，倏忽已三更。
五月四寄薛信中随书	[当代] 卢青山	永昼周春泽，松阳散瓣明。瓣今辞去久，吾亦已沉沦。鹪鹩居素枝，晨风晏北林。峻竹摇炎暑，佳松修短亭。我自无何来，始将一息宁。息宁何所止，棘杞憎衣襟。鹪鹩瞠怒目，晨风仰爪鸣。嗟彼无相欺，我实无可依。躅然随蓬转，所在本无期。飙风惊兀石，我心久怠疲。念尔林中趣，故欲相投栖。生灵俱渥薄，相间何离离。今即不我许，我行当复去。去去向何处，孤鸿以飘举。我力未堪比，挥弦泪如雨。北溟有鱼焉，海运将南图。南图固有托，而我烦谁驱？弃置勿复陈，吾行未可涂。
黄鹂	[当代] 卢青山	黄鹂与鹪鹩，三年共一枝。淩明联翮出，向暮相对啼。渐渐惊山雨，振振落春雷。残露杜鹃色，曲松野岭欹。一朝各飞去，水远应无期。春雷年年在，苔色暗松衣。
抚柱	[当代] 卢青山	抚柱擂天天无撼，低首唯嗟力亏短。囊弓繁弱剑泰阿，射金斫铁如碎碗。三年不遇晋郑师，登城空自跂足叹。问剑而今寥落久，可有锋芒还似旧？东山有石西山鬃，尔能断之如水否？他年飞出雕金匣，是作龙行作鬼走？作龙须振万里云，逍遥抟上碧虚清。银汉泻溢黄河水，雷霆震溃彼昆仑。然后尾扫三千里，荡去人间恶与尘。作鬼须防世人心，毫釐之判不共存。巫婆马脚都踉踉，神符叠叠伐异群。自入荒山寻壑棘，抱狐语兔不出坟。
薛为宏寄江洲景物记。元月六日	[当代] 卢青山	上高曾一别，江洲客初宁。因有闲兴在，为写客中情。静峰江杂树，动影水摇衣。小阁莺声直，深潭月色迟。春花满庭舍，夏雨涨江隈。追苇有真趣，直入雪原回。问我今来不，同上空山宿。蛋峰泻碧光，棺材骇人目。我意久已往，安用君诱督。稍待了尘事，疾欲奔吾足。携手两持觞，日日穷徜徉。振衣望广汉，濯足临长江。长江水何限，归海正汤汤。与子相随去，浪迹到扶桑。
有客	[当代] 卢青山	有客有客字未老，身如枯柴面枯枣。青衫揉碎酒中痕，年年落魄秋风道。狂来能作飞云舞，兴去扶头溪边倒。垂髫初解识诗书，弱冠空费三千稿。稿如秋叶无人检，才似芝兰邻野草。有时马踏千山尽，有时长立峰头啸。巨鳌戴却三山去，青莲捞月空渺渺。扁舟放在风尘里，不笑风尘亦不恼。
山上寻毛栗	[当代] 卢青山	鸳鸯在池井，凤皇栖椅桐。几个鸦声晚，乃在断枝中。我亦如鸦懒，有时入山空。行行得毛栗，是我旧所寻。怡然裂髭嘴，黑齿露珠莹。夏来桃与李，爱煞举世民。街前论篑卖，如海涨埃尘。荒山秋老处，谁肯一顾君？自在邻茅棘，原只为幽人。此意不足道，仰首见轻云。
连云山绝顶作 其一	[当代] 卢青山	一天辛苦不难堪，为博嵯峨一眼看。风吹云散冷扑面，群山簇簇如涛掀。下瞰长河真衣带，千村结屋蜂巢连。田如棋局俯可捲，车如蚁走行其间。忽来白雾捲云起，势若银河淹山颠。未辟天地混元气，淩风一跃吾将仙。
长寿街头作	[当代] 卢青山	淡淡初来月，喁喁渐起歌。满街摇空扇，蚊影无扇多。河柳深有槌，不见拂衣罗。嗟余无杯酒，此夜怎消磨。
饮归市上见蛙为行者踏死	[当代] 卢青山	有蛙不自识，跃跃向市街。市街水泥筑，沙滑行难挨。行藏唯车马，呼吸尽尘埃。行人不汝识，践踏谁为哀？溅血暴肠肚，弃置高墙隈。汝自池塘主，夜鼓响如雷。明月真汝友，为扫密云开。荡荡波光绿，冉冉微风回。此景更谁得？一失不能归。本非尘世客，何向世中来。
清明种黄豆	[当代] 卢青山	种豆坟山下，不去扣坟前。非我力不足，岂彼道维艰。翁去已已矣，我何寻忧烦？且看菜花黄，卧弄豌豆乾。清塘可濯足，飞蜂与谈闲。空暮笼空陇，独立听遥鞭。
登岳阳楼 其二	[当代] 卢青山	轻鸥追帆影，长雾横空蒙。苍茫天穷处，天穷水未穷。
闻实习地在平江（三月六）	[当代] 卢青山	平江吾久羡，风景闻奇艳。苍烟平林麓，墟落依溪坎。树蔽无霜露，山遮得照晚。瀑落云外松，水溅崖边院。朝履石苔古，暮归扉雀噪。缭绕多霭岚，相随有芳草。渊谷回遥声，登高一长啸。樵家在何处？青葱不相告。登临惊李谢，长诗飞壑坳。呜呼得一游，乾坤入胸抱。
南湖见牛草感春	[当代] 卢青山	河山多惬意，吾意爱闲行。奇古称牛德，浩荡正风晴。乾坤三鸟语，天地一草青。轻袂何所适？广水入穹云。
有感（拗体）	[当代] 陈振家	昔时曾读蜀道难，少年负气欲登攀。数载天涯蛮嶂里，峻峭初试也一般。悬崖陡壁无非地，岱岳珠峰总是山。唯有世道行最险，直似破船入礁湾。
遣兴（仄律）	[当代] 陈振家	天生微命休轻与，风送溷轩来不拒。且就边陬到鸟乡，未辞牧野作牛竖。花为佳丽树为俦，石是音符溪是谱。兴至何妨哼一曲，反腔走调自期许。
山林偶得 其三	[当代] 陈振家	野人居处静无哗，云里青山树里家。臼石一床篁竹拱，纶丝三尺钓烟沙。
山林偶得 其二	[当代] 陈振家	群鹭掠青山水活，一川浮碧鳖鱼肥。江湖故事休多问，对此真堪老翠微。
山林偶得 其一	[当代] 陈振家	深崖穷谷过人稀，一径萦纡引犊归。骤雨才收天放好，连空青嶂抱云飞。
慨诗	[当代] 陈振家	中华何世许无诗，会景生心时有之。文字于今多召罪，写诗今日似偷儿。
苏州吕洪宝师傅为吾捏泥像赋此诗赠之	[当代] 陈振家	技艺山高云水长，泥人何必姓须张。吴门自有名师吕，一捏令吾神气扬。
又咏竹	[当代] 陈振家	都云直节欲冲霄，气毅色严雄劲骄。怎奈一经风雪后，千竿寒碧尽弯腰。
读宋教仁传有怀	[当代] 陈振家	德赛于今似凤麟，朦胧空记葛天民。一从渔父登遐后，自此桃源少问津。
题弥勒像	[当代] 陈振家	利禄浮名两不贪，炎凉世态事深谙。此生若免治枵腹，定与先生同一龛。
题凤凰茶艺馆二首 其二	[当代] 陈振家	艺馆茶香满凤凰，诚邀诗苑老人尝。三杯下吻诗肠动，赋赠新声为发扬。
题凤凰茶艺馆二首 其一	[当代] 陈振家	白发阿翁老更狂，闲来只为口肠忙。仙山灵草诱人甚，为品名茶上凤凰。
眠起	[当代] 陈振家	一觉醒来犹小迷，微风轻拂日迟迟。打完呵欠了无事，捡起窗前半截诗。
江滨观钓二首 其二	[当代] 陈振家	险付庖厨作美羹，幸逢善信赎还生。才离梵唱摇波去，又被渔夫钓上坪。
江滨观钓二首 其一	[当代] 陈振家	甜软香酥藏杀机，纶竿密立满江湄。鱼儿不识人心险，误认阴招作布施。
赤壁	[当代] 陈振家	为国为民皆伪托，是王是贼尽多余。曹吴昔日烽烟处，一个苍头坐钓鱼。
赠某君二首 其二	[当代] 陈振家	误猜佛眼定青盲，架上逢人得意鸣。鹦鹉有言皆学舌，何曾一句是心声。
赠某君二首 其一	[当代] 陈振家	泡沫薄才期速成，胸中墨竭欲强撑。东家牙慧西家唾，拾得葫芦吊满棚。
咏凤凰塔	[当代] 陈振家	冲天椽笔立江边，俯写清漪无数年。不尽川流似长卷，问渠已作几多篇。
读随兴、感怀、无题诸诗奉章君	[当代] 陈振家	七十田翁惭寸才，每吟君作叹佳裁。黄山云海峨嵋月，禀气天成学不来。
戊子中秋夜会友	[当代] 陈振家	月光如练宇庭清，十二良宵今最明。花间早备一壶茗，与子同销万古情。
乘艇	[当代] 陈振家	一艇骄驰逐浪归，万山翻转背人飞。俨然一只云中燕，斜掠长空贴水微。
锦鲤	[当代] 陈振家	堪怜态媚性温存，银箭金梭集一盆。唯憾我池规格小，令君无处觅龙门。
感锡铭兄赠帖书联口占一绝奉谢	[当代] 陈振家	八二老翁神气豪，赋诗泼墨兴方高。更期百岁生朝日，来看吾公挥巨毫。
游孤山谒岳飞林逋墓赋得	[当代] 陈振家	两个堪称旷世才，一为报国一为梅。生前志向各殊异，咫尺坟茔岂往来？
雨夕无聊偶得	[当代] 陈振家	淡淡闲愁如雨丝，凝神广宇苦焦思。善良何日成时尚，便是人间完美时。
春未至偶见一桃有喜	[当代] 陈振家	春事迟迟意兴阑，莎茵无绿紫苔干。夭桃知我痴情甚，故放一枝教与看。
好月	[当代] 陈振家	好月何非唯九秋，莫争便去倚危楼。欲寻练影可人态，须自梅边雪后求。
伴月	[当代] 陈振家	曾闻月下誓千辞，未及衔欢已远离。天下多情唯月姊，君行君止总相随。
讯月	[当代] 陈振家	千年往事到今疑，野史官抄各有辞。唯剩素娥能作证，百询无语向西移。
解月	[当代] 陈振家	又见东山一鉴新，清风如水水如银。问渠那得长明洁，为有光辉分与人。
感月	[当代] 陈振家	休怨银蟾罕似规，谁人省识道心微。诚知盛满非良态，警觉无时自减辉。
宴温锐坤丁丽文伉俪新居静颐园席间占得	[当代] 陈振家	有子承欢福泽绵，静颐宏构落仙田。尘嚣不到诗人宅，好养椿龄八百年。
宴东彩路夕阳红活动中心席上口占	[当代] 陈振家	海晏河清多寿人，相逢倍觉更相亲。忝承瑶席叨芳馔，共举霞杯祝美辰。
纪念文信国公诞辰七百七十周年有感	[当代] 陈振家	山河破碎一丝悬，公到人间势已然。天意若教怜赵宋，应生丞相靖康前。
没羽	[当代] 陈振家	李广宵分射虎时，巧逢石缝应其宜。漫夸神力歌千古，常理推移便可知。
丙戌秋日季子新婚有赋	[当代] 陈振家	石榴含笑菊花肥，高卧元龙豪兴飞。玉藕味浓秋节美，宜人好景庆于归。
汪精卫	[当代] 陈振家	英姿勃发气冲牛，堪惜当时未砍头。孰事甘充汉奸去，前何烈烈后何羞！
过长沙	[当代] 陈振家	自伤不遇发而歌，衰鸟无言君自多。历古沉埋宁少见？贾生才富又如何！
见鹭	[当代] 陈振家	平芜尽处碧空低，晴岫苍苍百草齐。千点鹭鸶天上落，如风卷雪过前溪。
赏桃	[当代] 陈振家	东郊初霁净无尘，一带夭桃倚水滨。霞袖轻翻迷醉眼，江中倒影益传神。
某生	[当代] 陈振家	某生咏句必称醪，不信诗能借酒豪。非是风流疏放种，千杯下肚也难掏。
神仙	[当代] 陈振家	世人惧死想联翩，漫说仙家在九天。谁识外星诸性命，也言我辈是神仙。
枯草	[当代] 陈振家	焦黄困蹇卧尘泥，一任霜风冻雪欺。自是形枯心不死，春风吹处又离离。
游曲阜孔林二首 其二	[当代] 陈振家	德教良风已久堙，人心所欠在宽仁。凭谁重唤孔夫子，再赐葴言正世纶。
游曲阜孔林二首 其一	[当代] 陈振家	凤德余芬荫万灵，茂林深处谒佳城。宜持大礼趋前拜，事死如生致我诚。
游曲阜孔府二首 其二	[当代] 陈振家	森严公府富荣尊，岂许闲人窥此门。今日可忴身价掉，花钱便可闯重阍。
游曲阜孔府二首 其一	[当代] 陈振家	御题名碣及佳联，冠世嘉言到处悬。纵似皇家无此福，殊荣相继二千年。
游曲阜孔庙二首 其二	[当代] 陈振家	魁柏王槐匝地阴，千年碑碣集成林。羽流也识享清福，时见翔翎款款临。
游曲阜孔庙二首 其一	[当代] 陈振家	不朽精神万古钦，殿堂坛阁耸如林。世间好事忌完美，偶降红羊一劫侵。
游泰安岱庙 其一 玲珑坊	[当代] 陈振家	螭吻凌空斗拱纷，神牛天马蹈祥云。浮雕通体势雄秀，抖尽威严东岳君。
游泰安岱庙 唐槐汉柏	[当代] 陈振家	赚得历朝天子幸，百官曾此拜成堆。千年峻干半枯死，老气犹冲游客来。
咏荷	[当代] 陈振家	花中君子比非虚，虽出污泥身不污。每见闲抛身外物，浑圆晶亮尽珍珠。
贪	[当代] 陈振家	墨吏贪钱事近痴，此生足享尚坚持。买书我也差堪是，虽不当需总不疲。
白发	[当代] 陈振家	大半光阴劳骨皮，略余闲暇付歌诗。平生多少迍邅事，白发茎茎数可知。
又咏木棉	[当代] 陈振家	堤头雄踞恣云条，痛惜一春花事凋。不使骚人伤短景，万红齐吐向天烧。
闻西方愚人节	[当代] 陈振家	此日相诓乐不支，劳生好解片时疲。神州日日愚人节，消息传来未足奇。
咏旗杆	[当代] 陈振家	拔地凌空势不群，崔嵬直上接青云。若非亿万泥沙护，站立也难持半分。
秉性	[当代] 陈振家	拍马溜须从不为，见贤我也不恭维。相逢总是点头笑，美在心中喜在眉。
题自绘红梅	[当代] 陈振家	屈盘恣纵走龙蛟，玉骨斜飞铁戟梢。不学俗花娇媚态，燕支揉碎向空抛。
题自画山水	[当代] 陈振家	石壁高崖芳草萋，晴岚秀色映澄漪。丹青涂罢心襟旷，又向临边题小诗。
题自绘双八哥图	[当代] 陈振家	数汝禽中识语多，却忘珍贵自家歌。相逢此日各来兴，大展雄才喙对磨。
题自绘荷花图	[当代] 陈振家	芳华数朵映晴天，修干凌波姿洒然。不待濂溪喻君子，清芬秀色见犹怜。
赠友人教子	[当代] 陈振家	野璞不雕无一端，顽材不削匠心难。琢磨未就休怜玉，有道梅香出苦寒。
偶见	[当代] 陈振家	登楼倚立曲栏东，骤雨才收虹挂空。最是岩花工写意，一枝斜水映猩红。
红棉树	[当代] 陈振家	无朋巨笔抺丹砂，持去九重霄上斜。早画一轮红喷薄，晚涂西岭半天霞。
喜霁	[当代] 陈振家	清蝉乍叫雨初收，小立芳郊渚岸头。和日青山天宇净，一川如画橹声柔。
夏日赏兰	[当代] 陈振家	木棉炸絮逐长空，一派湖山尽绿丛。忽闻老妻眉色舞，呼看银嘴小桃红。
金鱼	[当代] 陈振家	艳姿娇态自堪怜，小小空间已释然。终日向人售色相，从来不识有苍渊。
感怀	[当代] 陈振家	昔岁青灯连晓曦，欲磨一剑证男儿。天机忽转无常道，唯剩柔情写旧诗。
吊美人城	[当代] 陈振家	豪注荒郊二亿金，难教佳丽动芳心。吴宫唐苑温莎堡，殿宇萧疏乱草侵。
暮山行	[当代] 陈振家	山腰野寺没斜晖，留听松声立翠微。荒径缘溪银鹭起，遥看农妇荷锄归。
又咏虎	[当代] 陈振家	山野曾谁敢乜斜，威凌群兽是孤家。可怜人类略施计，胜尔如刀满嘴牙。
又咏龟	[当代] 陈振家	弱势者伦多设防，甲坚腹厚壳中藏。渔人伸手捉将去，严实亦难逃祸殃。
熨斗	[当代] 陈振家	莫看竟日冷如霜，仰仗之时情自长。倘遇不平君必助，天生一付热心肠。
咏棉花	[当代] 陈振家	不学妖娆桃李颜，名微难入百花班。唯凭一掬清纯质，留得温柔在世间。
瓶花	[当代] 陈振家	谢君不忍拔连根，祗欲侬身进汝门。纵有千般不情愿，强欢数日为销魂。
礁石	[当代] 陈振家	峥嵘头角自何来，敢斗惊涛千万回。堪笑泥沙骨头软，声威甫接已先颓。
玉楼春	[当代] 陈永正	东门十里繁华路。特地东风吹雪絮。未应随分逐轻尘，飘到乱红无可语。相逢谁是伤心侣。鹈鴂未鸣芳自苦。黛蛾犹为写遥山，陌上行人空返顾。
玉楼春	[当代] 陈永正	轻攀林竹沾空翠。宿雨沁眉疑欲泪。携盆独出对明霞，想得绿窗人半睡。井华冷结芙蓉蕊。匼匝千红随意坠。盈盈昨夜梦中云，化我今朝新汲水。
野塘	[当代] 卢青山	蔽映野山里，花草自枯荣。瘦鱼娱清影，孤树顾姿容。波生常澹荡，雨至偶迎逢。春秋未曾识，冬夏唯盈冲。山风多旧意，白云无淡浓。此景人不到，有鹤来相从。
同前立刘家小学作。校盖予十年前发蒙所也	[当代] 卢青山	门侧屡尝过，十载始来还。数间红瓦屋，蜷缩倚半山。旧树和冬老，新鸟忽飞翻。枯果不相识，随风落衣间。
元月三十刘家寻地方叔不遇，闻村中死人道场声，书所见 其二	[当代] 卢青山	竹末惊飞禽，哀声出树远。儿童依槛坐，和鼓扣瓷碗。
零八年八月十七送石人兄归乡	[当代] 卢青山	石人山色清圆苍，石人此去神涵洋。山色送君直入户，严慈老颊盈涡光。年时飓雪淹大地，与君呵手梅窗里。为予叩谢倚门人，饼饵馀香犹在齿。
十月十八归云溪饮于肖家醉书	[当代] 卢青山	八骏能骞翔，未若我心疾。石火电光中，故人已历历。洞庭渺渺波，长髯苍苍立。古柳髡未残，摇曳时飒淅。把臂无所言，左右顾肥瘠。随指路边荆，杯酒已在石。拂我鬓边尘，掩我眸中泣。捉我杯中酒，饮我少年忆。少年不可回，我去不可抑。孤囊向苍茫，明夕复何夕。
杂诗2007.10	[当代] 卢青山	秋风日以深，落叶日以槁。庭下一丛兰，野去成荒草。
二零零七年八月廿六夜醉书盆花	[当代] 卢青山	家山不得留，驱驰乃万里。寄迹托炎方，海腥薰床几。一室过容膝，旋身遂可喜。启牖涨尘昏，奔骤赴我鼻。山溪与鸟薮，更复无论矣。室中幸微春，盆枝略扶倚。异种谁知名，得绿心已霁。阳台与匮侧，窍隙尽堪挤。时复出数花，小大亦旖旎。我醉持馀盅，巡循有远意。微馨来如劝，其声清且娓。恍惚摇虚舟，浮我苍岚里。
醉中随书 其五 嘲老贝并记思敏画	[当代] 卢青山	虎儿持巨笔，作画出秋声。可笑题画者，犹假好妻名。
醉中随书 其四	[当代] 卢青山	壁上画莲花，一叶复一葩。叶叶出清水，尽向天西斜。
醉中随书 其三 忆莲	[当代] 卢青山	池中有睡莲，颜貌略相差。能不感我心，忆此故园花。
醉中随书 其二	[当代] 卢青山	义乌多古意，老贝气尤醇。我饮老贝酒，如啜古人心。
醉中随书 其一	[当代] 卢青山	书为静者事，我性躁难制。此涂遂相离，可望不可至。何日斋心功，能得天地气。不得亦已焉，我有酒堪试。
游石鼓寮，出小鉴湖，饮于湖前小亭，出纸随书 其二	[当代] 卢青山	其左矗石钟，其右盘石鼓。想见古时音，渺渺回朝暮。湖水弱如婴，三面危崖护。绕湖静修篁，红枫杂三五。微风时过湖，澹荡如相抚。我立小亭旁，孤杯浸寒雨。薄醉生清欢，此真荒幽处。嗟我本幽人，颇思逢幽女。古室宛然存，蹇裳差可住。徙倚安能穷，天光不我驻。携囊独前迈，一步一回顾。唯有泉声随，怅如相送语。
楼小农故家外独寻 其三	[当代] 卢青山	莲花开已穷，莲子摘已去。从此闲身躯，来听残秋雨。
楼小农故家外独寻 其一	[当代] 卢青山	维农稻已获，路侧晒秋谷。畴中丛枯株，泥蛙自蹲扑。积杆焚作肥，馀烟正断续。茸茸泥隙草，已作明年绿。
同前上行得一废村	[当代] 卢青山	入山深十里，小隙有平坞。左右数十丈，逼仄成村聚。昔年喧可想，迨今废荆楚。诸室空空如，茄果犹满圃。细觅得苍松，鳞爪斑如土。松下扶老媪，态与松同古。此间可住无，断屋堪葺补。我有一枝藤，差与媪共拄。
同前问金老师病	[当代] 卢青山	手中古人笔，腹中古人肠。此翁真长者，坐我春风旁。左握翁之袖，右握翁之觞。维翁病不饮，使我神微伤。醉出翁之室，醒趋翁之堂。趋堂别翁去，仁者寿而康。
鼎湖山行	[当代] 卢青山	已无可赏景，唯存赏景人。如蚁拥巢穴，如鱼生介鳞。山水自清淑，人气浊无伦。披昌向丘壑，蝗过谁能存。伐木唯一斧，种木嗟公孙。孰谓莸之毒，十年不败薰。
弓杠岭宝盖顶水晶馆后山独寻	[当代] 卢青山	山中危冷结我目，此冷所铸成峰谷。峰腰蓊郁森高林，峰顶童童如盥沐。太阳未出凝青光，如有所祷神竦肃。太阳一出光来倾，如生微笑何祥穆。草坡铺碧杂腓黄，小紫淡白开群芳。蒲公英熟微风至，翩翩游起随飘翔。飘向峰头休下视，下视中原平万里。苍天愈展愈无穷，天头一碧沧海水。
车中见道侧人家尽晒包谷，满壁皆覆	[当代] 卢青山	青瓦覆顶白灰壁，有门斜敞无人迹。门前石坪数丈宽，小犬摇摇卧复立。收来玉米挂前墙，满堵跃跃灿鲜黄。檐头正立红太阳，来和此物交相光。
杆夫	[当代] 卢青山	青帮解放鞋，白布对襟褂。滑杆斜倚崖，人亦倚崖罅。左右目游人，思其老弱者。时复一吆喝，喉动声略哑。人或抬手招，急趋躯欲垮。人呼上即上，人使下亦下。雇主权所操，奔骤谁能舍。上如上山兔，下如下注马。汗走如惊溪，面涨如涂赭。路峭足或欹，怨责随人吒。向暮行者稀，日亦下山岔。骨肉软如泥，道石坐可藉。微霭生壑底，渐欲弥成夜。想像妻儿庐，炊铛火已架。
行乌镇旧街。盖其败废未修缮，游人不至者	[当代] 卢青山	小街窄如斯，晾臂触双掌。谛视掌中尘，千载凝我眶。木门褐左右，对立默难状。仰瞻檐欲接，私语如两两。小窗开微缝，环佩略可想。微飔流流来，入窗不回漾。时复遇岔廊，隐隐流泉响。缓步循其端，阶下浮轻浪。吁嗟浪中物，秽腥不可挡。訇訇机械舟，楼壁簸欲荡。思古情虽馀，古人究已往。一瞬回我神，兀立生怊怅。
观电影《基督受难》，中有一镜，基督被刑，血流漫地，圣母使徒妓女持素巾，跪以揩之	[当代] 卢青山	素巾白如霜，漫地红如沸。跪地膝以行，揩此殷红水。既左复以右，既前复以退。揩之亦何为，如潮涌不匮。此是吾师血，触手犹温热。如师当年手，霭然抚我颊。揩之复揩之，溅溅满我额。我额不足言，我泪已横突。此是吾子血，自我血脉出。忆当断脐时，纷纷散床席。揩之复揩之，坼裂我血脉。我血与彼血，终焉凝为一。此是神子血，遍覆无所薄。记我尝饮之，赎我众生恶。揩之复揩之，揩之心如烙。惶惶我众生，善恶究何著。此是真理血，茫茫涂八荒。识者识其色，昧者自如盲。揩之复揩之，揩之神微茫。不知此血起，终究来何方。揩之复揩之，揩此漫漫血。四周伫观人，双目冷如雪。
赛龙舟	[当代] 陈振家	群龙戏水浪波高，战鼓红旂策尔曹。岸上人声齐喝采，看谁夺锦显英豪。
岭南初夏	[当代] 陈振家	黄梅才熟火丹红，忽湿忽晴来去风。柳叶垂珠荷叶溜，炎晖飞雨射残虹。
世事有叹	[当代] 陈振家	乍燃战火伊拉克，又骋魔炎非典型。平地一腔忧患意，伤心日日对荧屏。
韩江一日游舟中即兴三首 其三	[当代] 陈振家	翠竹千竿绕径斜，山移水转有人家。白云苍岫碧空远，伫立船头望眼赊。
韩江一日游舟中即兴三首 其二	[当代] 陈振家	排闼岩峦逐眼驰，清波万顷泻琉璃。群公舟上动吟兴，命笔传笺各有诗。
韩江一日游舟中即兴三首 其一	[当代] 陈振家	廿年重向此江游，两岸风光今更幽。江水澈然清见脸，唯今换了少年头。
咏烛	[当代] 陈振家	持躬正直立亭亭，气质温柔有热情。躯体尽捐无反顾，只为世上要光明。
咏史人九章 其九 福临	[当代] 陈振家	丹宫原似一丘坟，祗合岸然圣者存。若遇鹤心霞骨者，总输遁迹入空门。
咏史人九章 其八 孝庄	[当代] 陈振家	洞观利害宿心刁，绝顶聪明绝顶娇。巧借天姿贻铁腕，弭平凶险辅三朝。
咏史人九章 其七 包拯	[当代] 陈振家	孝肃原非怎样红，奈何千古少刚忠。故将百部锄奸戏，扫入先生夹袋中。
咏史人九章 其六 岳飞	[当代] 陈振家	枉负一腔为国衷，赵家不是好儿童。为它拼死终无赖，反作痈疮在背中。
咏史人九章 其五 赵光义	[当代] 陈振家	弑兄篡逆事昭然，金匮之盟只瞎编。后世儿孙都默认，肯教通鉴婉言传。
咏史人九章 其四 武照	[当代] 陈振家	性虽枭狠也精明，予夺随心重杀生。到死自知阴损甚，一碑无字任人评。
咏史人九章 其三 诸葛亮	[当代] 陈振家	鼎足三分赖运筹，操劳尽瘁费心谋。奈何晚岁多专断！炎汉复兴终不酬。
咏史人九章 其二 韩信	[当代] 陈振家	能忍泼皮胯下辱，难抛到手国中王。狗烹之祸知难免，何事临机失酌量。
咏史人九章 其一 受辛	[当代] 陈振家	商纣固然狼虎残，荒淫暴虐不堪看。史官亦喜稗官笔，喧泄爱憎多极端。
题逸航所摄杨梅玉指照	[当代] 陈振家	阳精四月落天南，烧出杨梅万颗丹。先动隋珠谁处手？风姿未许与人看。
题裕锦兄《西湖摩崖石刻》写生图	[当代] 陈振家	西湖何处足相思，岩石如林穿翠蹊。千载诗家游赏罢，何人不向此间题。
读《观潮集》寄陈文惠先生	[当代] 陈振家	满园奇卉向春开，万簇千枝斗艳来。胜赏多时归不得，祗为难舍复徘徊。
贺《中国当代诗词艺术家大辞典》付梓二首 其二	[当代] 陈振家	万颗明珠收一瓮，中华古树发繁葩。炎黄不老风骚在，新纪春开第一花。
贺《中国当代诗词艺术家大辞典》付梓二首 其一	[当代] 陈振家	追随鼎革大潮动，沉寂诗坛春色回。万朵芝华斗芳郁，笑看珠绮满琼台。
同题步原韵呈本星先生三首 其三 潘成二老九秩同庆敬赋	[当代] 陈振家	九旬佳偶世间稀，骚苑扬名百福归。深羡双修松鹤寿，明珠美玉两相辉。
同题步原韵呈本星先生三首 其二 咏竹	[当代] 陈振家	玉干亭亭含粉霜，雪欺雨打自矜强。严寒不灭凌云志，为有贞坚风骨香。
同题步原韵呈本星先生三首 其一 春情	[当代] 陈振家	满甸繁英沐曙晖，喧妍红紫蝶蜂飞。老夫晨练兴方足，微汗归来露未晞。
山稔	[当代] 陈振家	不乞人间一杓肥，穷陬瘠土自芳菲。年年结子甜如蜜，一任知音采摘归。
咏玻璃	[当代] 陈振家	衿怀坦荡不遮藏，清白分明性自刚。纵使浑身成碎块，依然熠熠泛辉光。
题黄秋权先生所作国画十幅 其十 《秋香》	[当代] 陈振家	草木无情人有情，爱它秋肃却峥嵘。更珍晚节尤推许，老死枝头不落英。
题黄秋权先生所作国画十幅 其九 《清廉之风》	[当代] 陈振家	花须清白方高洁，底事先生为染红？时代不同人物别，无忘革命树廉风。
题黄秋权先生所作国画十幅 其八 《春风又绿江南岸》	[当代] 陈振家	为写荆公名句来，画师自有不凡才。江南若个风光好，一幅水乡毫底裁。
题黄秋权先生所作国画十幅 其七 《春满人间》	[当代] 陈振家	松柏葱茏千仞翠，远山涵黛水溶蓝。天心莫道无偏爱，如绣风光在岭南。
题黄秋权先生所作国画十幅 其六 《岭南胜景》	[当代] 陈振家	秀水清如含笑眼，危岑自是玉云鬟。分明天上七仙女，来化人间七座山。
题黄秋权先生所作国画十幅 其五 《海门莲花峰》	[当代] 陈振家	不见艨艟拥帝旌，空遗帆影伴鸥声。莲花峰下波千顷，尽是文公泪滴成。
题黄秋权先生所作国画十幅 其四 《静观也有情》	[当代] 陈振家	画屋画林难画声，岂无泉鸟此中鸣。千番搜索堪寻味，便作静观也有情。
题黄秋权先生所作国画十幅 其三 《春满漓江》	[当代] 陈振家	漓江山水醉吟瞳，长欲重游畅旧踪。今见先生纵毫处，依稀犹入桂林峰。
题黄秋权先生所作国画十幅 其二 《秋水共长天一色》	[当代] 陈振家	水天一色色堪怜，枫叶秋山绮阁前。极目江南佳丽地，千帆浮水水浮天。
题黄秋权先生所作国画十幅 其一 《北国风光》	[当代] 陈振家	玉龙飞舞蔽千峰，寥廓凄迷一片蒙。细看枝头春欲动，生机无限孕其中。
游园有咏	[当代] 陈振家	大块文章谁见雄，画师应逊种花农。锄头为笔地为纸，东抹西涂七彩浓。
得句	[当代] 陈振家	掩书半睡梦神交，蛩噪蕉窗月半凹。诗句忽来颠倒写，醒来始把仄平敲。
雨荷	[当代] 陈振家	袅袅亭亭立碧池，腻尘洗尽益矜持。冰姿娇醉翠罗湿，应似太真新浴时。
韩江纵艇	[当代] 陈振家	短艇如飞波面开，青峰叠涌上船来。会当直入白云去，看罢瑶池始教回。
金人瑞	[当代] 陈振家	绝意仕途知亦深，衡评批点任闲吟。奈何却被心魔激，空惹尘嚣俗事侵。
吴梅村	[当代] 陈振家	应悔书经事不谐，知公病自作官来。南枝谢尽北枝发，肠断吟笺费剪裁。
弥衡	[当代] 陈振家	狂儒枉逞招嫌舌，累以羸身试怒雷。虎口捋须其可再？终逢黄祖不怜才！
题凤凰台	[当代] 陈振家	三山半落倚青天，二水中分凤渚前。李白金陵题咏句，移来潮郡亦皆然。
题裕锦兄所赠水墨梅花条幅	[当代] 陈振家	玉质琼姿香暗飘，霜欺雪妒自成条。爱她独与俗花别，不向东君售百娇。
月容故事别咏十首寄东篱香先生 其十	[当代] 陈振家	曾临斯地爱斯民，死后墓朝榕水滨。自是月容灵气使，揭阳竞出女才人。
月容故事别咏十首寄东篱香先生 其九	[当代] 陈振家	岳阳楼藉范希文，函谷关因李老君。倘少月容侣云寺，岐山秀色逊三分。
月容故事别咏十首寄东篱香先生 其八	[当代] 陈振家	习俗长将古法遵，惯凭道德作量伸。若教今日重开判，冯令重婚兼杀人！
月容故事别咏十首寄东篱香先生 其七	[当代] 陈振家	蜜语甜言礼在先，处心防范亦徒然！元飙复用诛黄法，堪叹螳螂雀与蝉。
月容故事别咏十首寄东篱香先生 其六	[当代] 陈振家	从来巾帼几奇才，不是这灾便那灾。封建设无轻女性，冯爷能娶小妻来？
月容故事别咏十首寄东篱香先生 其五	[当代] 陈振家	原配无碑妾有茔，金身香火极哀荣。岂凭才识与贤德？全在苏娘一念萌。
月容故事别咏十首寄东篱香先生 其四	[当代] 陈振家	芳魂一缕恨悠悠，归葬他乡百仞丘。日听侣云喧佛号，解怜大妇当初不？
月容故事别咏十首寄东篱香先生 其三	[当代] 陈振家	才子佳人二妙齐，如鱼得水自媞媞。月容毕竟欠精细，轻许他人作小妻。
月容故事别咏十首寄东篱香先生 其二	[当代] 陈振家	豆蔻年华国色姿，辅夫治揭胜须眉。天生尤物遭人妒，归去灵霄作侍姬。
月容故事别咏十首寄东篱香先生 其一	[当代] 陈振家	爱情未许重分配，妻妾相煎古复今。苏氏凶残黄氏枉，长教骚客动歌吟。
过开封	[当代] 陈振家	匆匆行色过开封，略览古都民化风。诸代帝王谁记得？只怀铁面黑包公。
读明成祖钓鱼不获，解缙作诗解窘有咏	[当代] 陈振家	帮闲学问亦高深，心计非工费酌斟。搔到销魂方妙绝，既除窘迫又开心。
题澄海塔山公园二首 其二	[当代] 陈振家	喜见花妍松柏翠，已无蔽日瘴烟笼。而今风正一帆稳，堪慰英灵笑绿丛。
题澄海塔山公园二首 其一	[当代] 陈振家	长记当年劫火红，铮铮铁骨亦销融。人心自有真情在，为筑茔庐伴绿丛。
诗会即兴	[当代] 陈振家	七步八叉吾未能，且攀骥尾效青蝇。露珠一点无光泽，端赖诸公掌上承。
读周孚《西山漫兴》有咏	[当代] 陈振家	不是桃源深处士，那来脱俗释形诗。茅庐竹径水清浅，黄菊秋云煮亦宜。
谢钖铭兄赠字	[当代] 陈振家	故郡书家细琢磨，端庄妍秀见无多。而今恍得黄庭帖，不用山阴道士鹅。
游甘露寺二首 其二	[当代] 陈振家	一石衔空洞府深，天生胜景喜观临。若非弥勒占山住，景美山幽堪抚琴。
游甘露寺二首 其一	[当代] 陈振家	书院清寒续继喑，名山最怕释家寻。一从改辟为禅寺，香火熏天闹到今。
吊西湖《剑门》	[当代] 陈振家	石头何事忤州尊，一怒硝烟炸剑门。湖畔徘徊空吊叹，小诗聊与作招魂。
江村夏夜二首 其二	[当代] 陈振家	寂寥江岸望依稀，漫步乘凉有所思。竹影舞墙怀素草，月光照水谪仙诗。
江村夏夜二首 其一	[当代] 陈振家	消暑江村古渡头，虫声唧唧四边幽。竹摇疏影随风舞，水满清溪带月流。
吊西湖《仙人脚迹》	[当代] 陈振家	碎石横飞声似雷，千年好景去难回！如何道士临湖迹，看作长江滟滪堆？
除夕二首 其二 春联	[当代] 陈振家	名对虽佳嫌拾牙，春联磨琢喜单家。贴将示客须新雅，搜索诗肠无使瑕。
除夕二首 其一 桃花	[当代] 陈振家	横回斜屈脱空来，淡彩高瓶最适栽。买得一枝春欲放，明朝好向客人开。
宿榴隍	[当代] 陈振家	小镇倚江迎客船，方音物景各新鲜。夜来帘外潇潇雨，溪咽松吟到枕边。
色空辨	[当代] 陈振家	一切皆空诸相休，虚无乌有怎追求。佛言一切当含己，寂灭之心何处留？
欢喜佛	[当代] 陈振家	顶礼求签三鞠躬，人来人往尽匆匆。诸生若个迷愚相，尽在斯翁一笑中。
苦渡	[当代] 陈振家	善恶相生合自然，阴阳相克得于天。观音不读二元论，苦渡人间万万年。
路见和尚买琼瑶小说有感	[当代] 陈振家	年靡众生三担米，经文不解念如仪。六根无一能清净，枉剃三千烦恼丝！
重游海门咏文天祥四首（古风） 其一	[当代] 陈振家	江山十九付元夷，犹扶幼帝苦撑持。莲花峰上孤臣泪，化作波涛日夜驰。
次韵杨君振绪四首（古风） 其二	[当代] 陈振家	旧谊重温知命年，情深又见忆前篇。莫悲萧瑟当时事，且自歌吟有限天。
次韵杨君振绪四首（古风） 其一	[当代] 陈振家	一从风雨满神州，血性书生志气遒。误将韬晦作真谛，竟陷刑官浩荡秋。
闻开放改革有喜	[当代] 陈振家	谁扳斗柄向东趋，一夜春风万槁苏。只憾平生无酒兴，空闻林鸟叫提壶。
看山漫成	[当代] 陈振家	生在香兰自判中，心安理得作劳农。自归林下也清快，只遣闲情看好峰。
生查子	[当代] 陈永正	微霜发素风，岁月抛人去。啼笑两相违，终日难为语。兰闺静且深，寂寂何能处。昨夜梦中云，不敢成朝雨。
七月十五日车行见农人获稻	[当代] 卢青山	我家田中所种物，万里之外独来看。沉黄一片堕谷底，四周玉碧环群山。打谷机声哑而慢，机上红白撑细伞。伞中一罅得微阴，阴里农人汗如霰。我家寄在长江旁，年年此际波汪洋。闻道今年天稍倦，或有馀秫为吾觞。
江南	[当代] 卢青山	江南六月荷花开，花中蝴蝶飞复回。蝴蝶飞飞向何许，采莲人驾小舟来。小舟摇摇莲花里，莲花拂鬓何旖旎。不见去年并舟人，停舟怅立神徙倚。摘荷自嗅仍自抛，抛向荷塘随波飘。荷塘波向何处去，对岸空舟何寂寥。向暮孤舟复归去，去去湖中生微雨。剩下蝴蝶湿双翎，犹向湖中飞栩栩。
幽云	[当代] 卢青山	幽云在山凹，廿载不一出。自看山外云，雷电相砯激。沛然作飞雨，沃沃大块湿。兆民仰头瞻，踊跃或騃立。自顾轻薄躯，荷风即散逸。既赖崖护持，更复何所乞。悠悠知我心，渰渰无南北。向暮归禽来，鸣我崖之侧。
苦暑	[当代] 卢青山	渐渐向六月，闭门独以居。旱魃蒙地至，疾奔我阶除。跳踉竖毛发，绕屋怒吹嘘。我屋如封甑，六面燃枯株。有口难呼吸，有足难立趋。汗漫渍成秽，遍体生疮疽。穷思无长策，捉笔强自娱。将泄我内毒，旦夕或稍舒。蜗爬行如退，一步三喘吁。纸上火忽起，突突燎我须。
山溪	[当代] 卢青山	山溪不远出，萃此三尺塘。层崖屏以护，藤蔓引能长。山禽喙啅啅，饮此为灵浆。当夏渊风生，有物悄然张。圆盖碧如水，微馨何清凉。俄顷来者谁，冉冉升波光。娉婷栖枝末，一梗一红裳。跂足如有待，摇曳生幽伤。所思在何所，自问复茫茫。畴能为汝惜，终世怀孤芳。
同前醉中杂书 其八	[当代] 卢青山	执手可相逢，挥手可为别。嗟嗟我故人，万里长相隔。
同前醉中杂书 其七	[当代] 卢青山	我居有小塘，塘侧夜灯微。我已不能至，故人尚徘徊。
同前醉中杂书 其六	[当代] 卢青山	远远骑我肩，欣欣牵我手。洋洋何所往，水山随其后。
同前醉中杂书 其五	[当代] 卢青山	山形时赴水，水气为山润。楼立水山间，月立楼之顶。
同前醉中杂书 其四	[当代] 卢青山	吁嗟溪中鱼，离我两百日。日日啖双腮，终焉意不适。
同前醉中杂书 其三	[当代] 卢青山	山足有溪水，水上有磐石。故人坐我座，为我钓一掷。
同前醉中杂书 其二	[当代] 卢青山	我醉无可归，茫茫楼宇簇。思我山中友，正坐山之足。
同前醉中杂书 其一	[当代] 卢青山	虹霓使怪光，城市真成狱。满城疾行车，我独行我足。
熊家饮归，周燕婷先生遗以酸菜，瓶大如斗。盖久前饮中偶语，既已忘失者。更饮于街头，桌间书此，以为谢焉 其二	[当代] 卢青山	昔共熊哥饮，两醉相扶将。手指足亦划，左右惟荒唐。当时言卓卓，醉起皆茫茫。再逢亦相笑，尔我皆痴盲。所幸有人醒，吾嫂在其旁。记我醉中语，备我所求浆。大坛如我腹，启腹生异香。夹之入我口，寸寸腐我肠。我亦何所有，一钱守其囊。唯存手中笔，差可诗相偿。思此今昔事，感此情泱泱。捉管欲有述，嗟纸不能长。
出城醉书 其六	[当代] 卢青山	岭南有奇寒，迨我来始扑。此体凉如冰，欲向骨中缩。
出城醉书 其五	[当代] 卢青山	煌煌木棉花，迄未入我目。想像花开时，巨火向天烛。
出城醉书 其四	[当代] 卢青山	今古不异春，南北同一曲。我欲舞新声，古人扼我足。
出城醉书 其三	[当代] 卢青山	夭夭风树摇，渰渰流水续。树间一鸟飞，鸣鸣过水曲。
出城醉书 其二	[当代] 卢青山	微雨蒙天来，既下散而辐。及地成柔烟，游移变林麓。时复惊风吹，一刹去莫赎。谓非我乡景，是我瞽无目。
出城醉书 其一	[当代] 卢青山	出城亦有山，春至树蓊郁。虽不知其名，同此故乡绿。
醉中得晏善水电为作	[当代] 卢青山	少年与子一钵食，腹鼓即欢双眼直。巴陵玉绿为群峰，洞庭之波横天隙。轻舟来试青衫风，南湖君山日日逢。巨涛荡簸不自立，犹斥双桨奔苍穹。中年舟向南天送，故人故国抛如梦。孰谓中宵电忽至，使我双泪如潮动。相报世事惟辛艰，心疲体竭两不堪。妻孥衣食不能定，况复荒荒梦少年。少年不梦亦已已，事此父母与妻子。到我疲舟归来时，为我满湖排杯子。
除夜自作火锅饮，醉中书此 其六	[当代] 卢青山	人间自渺渺，宇宙况茫茫。我身尚犹在，此已是慈航。
除夜自作火锅饮，醉中书此 其四	[当代] 卢青山	年饭食既毕，髫龀意最欢。启门蜂拥出，伴侣呼联翩。手提纸灯笼，笼中小烛然。荧荧聚而往，叩彼邻户关。拜年双掌合，两眼翻复翻。乞公糖与果，止我口中馋。或者扎草龙，其长五尺还。略作舞弄势，以娱长者观。老翁抚我顶，颤颤垂长髯。姨嫂拧我耳，久久出茶盘。任我攫零食，衣袋鼓如山。既出愈踊跃，彼此共较攀。此时我何在，在我小屋椽。扶我病中父，入我断床间。
除夜自作火锅饮，醉中书此 其一	[当代] 卢青山	吾祖燧人氏，古圣不可测。其智超群伦，独得钻木术。微烟生木肌，旋复及骨隙。弱光始犹疑，俯首吹以息。大耀忽跃腾，吾祖面已黑。即以卢为氏，万古传不失。我虽后来人，犹及与祖泽。长冬置一釜，下以火相炽。杯酒酹孤影，此乐吾能识。地下知吾祖，微笑髯已捋。
梦中作诗，醒失其全，但存一句，曰：“斜风托叶归。”聊为补足	[当代] 卢青山	江南秋自至，不待蓐收催。堕日扶山定，斜风托叶归。黄花隐然在，短策过者谁。坐见长帆影，浮浮入地陲。
公莫	[当代] 卢青山	公莫高歌毛发耸，古来才大难为用。马牛为役象为舆，谁曾役使龙和凤。神龟砉砉出沧海，长潮涨陆寰球动。不入廊庙为兆蓍，垂竿日逐庄生踵。庄生长袖何翩然，奴孔隶墨谁能干。帝奉天下置诸掌，随手掷去如尘烟。王朝起灭真走马，陵谷淩替徒回旋。三山坼裂神仙死，有人遗立苍茫间。
赠裴涛兄为压惊，兄尝觉有鬼摸其胫	[当代] 卢青山	宇宙何荒荒，神秘复幽诡。吾人处其间，沧海一稊米。论智如聋盲，略不辨几轨。论力如婴孩，脆弱等芦苇。安得不惶惑，时时来畏葸。即持无神论，理智而已已。终有隐惧在，蟠居深心底。时会苟凑洽，如狐醉露尾。或现无端恐，或现狰狞鬼。盖自中心生，投射出躯体。万法为蒙涂，纷纷生变异。似若果有物，自外捉我腿。斯事虽可憎，亦复可安慰。以此知微渺，为我存敬畏。善养宁和心，百物不侵毁。毋接森阴所，而为斋心累。聊书此数言，乞兄日诵背。我诗有奇力，万怪当之萎。
三峡作	[当代] 卢青山	我来立坝顶，心神惕而壮。下视深青冥，危躯难自掌。微波生平湖，四维延何广。渺接圆苍间，水天不能两。天雾向水沉，水岚蒙天上。隐约横群峰，苍茫非一状。坝底正泻洪，雪云喷千丈。堕击如雷砰，怒鼓昌狂浪。回涡震岸堤，推排孰可挡。渐远联众流，直向东海往。行行半中国，朝市附流长。自古冯夷凶，以我民为享。吁嗟此奇功，一切制万恙。复恐微有失，转为中国葬。仰首自沉吟，阴云布天壤。一鹰缓其姿，晾翼信游荡。
漓江二首 其二	[当代] 卢青山	石上红蜻蜓，静匍晒淡日。不知咫尺间，涛溅如人立。
漓江二首 其一	[当代] 卢青山	渡头小木筏，筏上鱼鹰立。饱足无一事，闲看流人急。
晨到阳朔	[当代] 卢青山	青山似有根，拔地如笋起。小街曲回转，转不出山鄙。稍远引其涂，横过清江水。江水何澹澹，日抱山影洗。丛屋间旧新，随势能向背。亦若山所生，相洽等母子。俯仰山怀间，依偎无彼此。此地真可居，嗟予无寸地。明朝揖而去，一步一回徙。知山亦有怀，惆怅无能已。
醉书	[当代] 卢青山	苍山自拙拙，流水亦悠悠。山中鸟随起，旦暮鸣啁啾。既饥啄山果，既渴饮其流。我亦来水畔，醉欲濯双眸。颓然扶石坐，短梦适无由。忽听梧桐树，一叶坠吾头。
同前出外得辣椒一碟，极烈者也，更复携酒返班，饮中随书 其七	[当代] 卢青山	酒尽纸亦尽，搁笔心茫茫。东山日未出，冉冉漫霞光。
同前出外得辣椒一碟，极烈者也，更复携酒返班，饮中随书 其六	[当代] 卢青山	忆我二六年，颇尝养佳狗。我家古好猎，辈辈亲山兽。其母世所豢，荣为猎犬后。惜汝废其传，嗜睡眼不剖。或睡桌之底，或睡床之右。仰面鼻朝天，四脚举如手。我以手相扰，汝开眼如口。既开还复闭，微鼾毛皮抖。汝貌异常伦，嘴喙宽而厚。命汝曰赛狮，能当汝意否。我晨将赴学，汝即随我骤。我出校门归，汝在门侧候。置笔汝唇中，衔之得得走。我或不汝齿，嘶咬我裤袖。我父远离家，招我聚数宿。日日思汝形，渐将及腰扣。迨及归来日，汝已为人狩。汝死吾不见，汝尸吾不守。离别此茫茫，汝魂归何土。倘或入轮回，再逢来世某。此事恍难知，夜梦汝非旧。或为外星人，或笑狰狞丑。梦起长饮泣，自颊及乎肘。从此废厮养，情多即为垢。孑然飘一身，将至天地朽。汝魂果有知，鉴此誓言久。
同前出外得辣椒一碟，极烈者也，更复携酒返班，饮中随书 其五	[当代] 卢青山	蜥蜴有馀孽，其名四脚蛇。出没山道侧，时匍叶与瓜。两腮凹复凸，似有语无涯。嗟汝生远古，吾人听不嘉。我屋在山侧，屋后即层崖。汝自何隙至，居我厕之洼。我至隐洼壁，似觉愧有加。我去汝何为，此问亦太奢。厕角结蛛网，有物循以爬。厕地游虫豸，两触能丫叉。是皆汝可友，交结无忒差。愿汝长住此，此即汝之家。
同前出外得辣椒一碟，极烈者也，更复携酒返班，饮中随书 其四	[当代] 卢青山	有物生山野，幼青老则红。垂悬矮枝上，密叶相闭封。此非人间种，亦非堕月中。智者享其美，安复辨其宗。入口刀斫舌，喉鼻如火攻。入腹军哗变，鼓荡谁能雄。此我幼所嗜，及长难重逢。棚种温室养，钝退如衰翁。今夕复何夕，觌此幼年朋。持嗅气已在，况复入锅烘。不有杯中物，暴殄此天工。醉笔为之颂，嗟无鬼神通。
同前出外得辣椒一碟，极烈者也，更复携酒返班，饮中随书 其二	[当代] 卢青山	王母蓬其发，戴胜昆仑山。穆王托八骏，遥遥来相参。视肉陈案桌，珠树风蹁翻。白云有轻姿，摇曳在空阑。我亦乘馀酲，叩彼仙之关。重扃不可启，惆怅倚琅玕。管弦声淡宕，出窗旋复还。下视人间世，倏忽谁能看。重楼卓以起，转瞬废已残。唯有山中墓，延展长漫漫。
同前出外得辣椒一碟，极烈者也，更复携酒返班，饮中随书 其一	[当代] 卢青山	一日吾一醉，一日养吾躯。越日更复饮，循转无他馀。少年得一醉，狂逸神驰驱。中年既已醉，默坐心茫如。谁能为我辩，此异何故欤。辩亦何所为，更捉杯来扶。
见月有咏	[当代] 陈振家	忍心舍却英雄婿，飞去蟾宫伴兔儿。莫怨姮娥情味寡，尘情到底太浇离。
蛙声	[当代] 陈振家	片雨才休势未平，沉雷隐隐意还争。蛙儿忘却天威烈，箕踞田头乱发声。
咏小泉	[当代] 陈振家	深藏山腹自泠清，一上征途便不平。怜汝难为澎湃势，逆回屈折总吞声。
山林绝句十八首 其十八	[当代] 陈振家	天放一山苍翠回，观书篱畔喜花陪。文章不碍山蚊事，何故成群争读来。
山林绝句十八首 其十七	[当代] 陈振家	峰岑簇拥翠连天，岩转溪回水石边。若问山人家住处，一庐如鹄立苍烟。
山林绝句十八首 其十六	[当代] 陈振家	利门名径视如灰，苦守山庐凝翠隈。格是林丘知我性，隔三差五送花来。
山林绝句十八首 其十五	[当代] 陈振家	泉线如银滴石苔，水花云树动疏怀。茗壶欲共青山对，竹案轻移近老崖。
山林绝句十八首 其十四	[当代] 陈振家	四面岩崖林叠翠，一溪苔藓水涵青。蓬门终日无来客，闲看鸧鸡啄绿汀。
山林绝句十八首 其十三	[当代] 陈振家	田垄无人衰草黄，千峰闲散坐斜阳。归飞夕鸟投巢后，剩得溪流瞎自忙。
山林绝句十八首 其十二	[当代] 陈振家	残霞似血没苍茫，树泻凄风下古冈。一片山林迷漫里，哀蝉无力叫新凉。
山林绝句十八首 其十一	[当代] 陈振家	缺月如钩斜欲沉，山风瑟瑟啸空林。一词未稳敲难定，捶字铮铮入夜深。
山林绝句十八首 其十	[当代] 陈振家	且就深山枵腹隐，莫教古道热肠煎。贫穷富贵如烟影，淡漠萧闲任自然。
山林绝句十八首 其九	[当代] 陈振家	宁为折齿陈僖子，胜过剜心老比干。识字读书求仕宦，直如牛马入樊栏。
山林绝句十八首 其八	[当代] 陈振家	日影映波如散绮，禽声一串似穿珠。才庸徒抱耽诗癖，赚个诗名啖得无？
山林绝句十八首 其七	[当代] 陈振家	凄清茅屋三更月，牢落天涯一叶身。名姓相从故园失，有谁复问远行人。
山林绝句十八首 其六	[当代] 陈振家	雨后天清水木佳，岩蹊信步赏烟崖。痴缠两蝶不虞我，飞出花丛撞满怀。
山林绝句十八首 其五	[当代] 陈振家	残照余红染竹溪，长丘莽莽细虫啼。柔风轻抚生和畅，自汲清泉灌菜畦。
山林绝句十八首 其四	[当代] 陈振家	树上禽音穿耳快，庐边竹影映波清。山深日午无烦暑，提笔斟诗陶我情。
山林绝句十八首 其三	[当代] 陈振家	竹篱茅屋倚崖斜，寂寞山溪落楝花。老犬不狺寒径静，柴门竟日自咿哑。
山林绝句十八首 其二	[当代] 陈振家	椰阴蕉影绕清溪，幽径无人日渐西。一缕炊烟飘远树，碧巉深处叫山鸡。
山林绝句十八首 其一	[当代] 陈振家	莫言与世不相闻，坐卧山丘也有群。交往只多方外客，若非禽鸟便岩云。
夏日	[当代] 陈振家	烈风炙壁藓苔枯，人躲丛阴汗似珠。忽见乌云投日去，翻疑加炭入洪炉。
归晚	[当代] 陈振家	飒飒秋风人迹稀，柴门虚掩野蚊飞。鸡鹅日暮私相问，家主鏖棋尚未归？
暮息	[当代] 陈振家	崖角野花传暗香，晚风柔爽拂残阳。挥鞭驱犊归栏去，一路徐行拾韵章。
山间月夕	[当代] 陈振家	四匝荒林没渺冥，吟躯月色两孤清。细聆流水潺潺去，顿发悠悠万古情。
晚霁	[当代] 陈振家	一谷桫萝过雨凉，满坡黄犊嚼残阳。喜看峰影同吾瘦，相对嶙峋立莽苍。
与客瀹于山曲占得一绝	[当代] 陈振家	莫管嚣尘世事纷，幽崖默坐我同君。对斟茗椀两吟客，闲煞空山一片云。
咏含羞草	[当代] 陈振家	小花小草少风姿，虽出寒微也自持。端是位卑身不贱，岂任抚弄与调欺。
对萤	[当代] 陈振家	不管人间是与非，千山日落闭柴扉。风徐夜静天如漆，喜有萤虫一点辉。
见飞蛾扑火	[当代] 陈振家	乾坤黑漆一灯擎，惹动殷殷向往情。投赴光明非汝错，谁曾料得是坟茔。
过岭逢雨	[当代] 陈振家	朗朗乾坤忽变天，无村无伞倩谁怜。人奔风雨崎岖径，家在松萝岩壑边。
一蝉	[当代] 陈振家	炎风如炙火烧天，遍野无人噪一蝉。花木垂头犬伸舌，恁般吆喝欲谁怜。
夜行	[当代] 陈振家	月黑星沉野莽芜，树疑猛兽水疑衢。人生本也模糊甚，半索半摩趋我途。
自哂三首 其三	[当代] 陈振家	支离茅舍莽榛中，而立已逾犹个侬。四壁萧然光景窘，尚忧天裂乏人缝。
自哂三首 其二	[当代] 陈振家	空山岑寂小溪滨，枯坐无聊咏涉溱。抬首喜逢苗寨女，戛然无语断吟呻。
自哂三首 其一	[当代] 陈振家	斫藤觅药走阿丘，一鹭悠闲立翠洲。见我似嫌沾俗气，翩然飞去竹枝头。
陵水道中	[当代] 陈振家	丹青一幅任天然，峰岫凌霄树抺烟。四五人家依岭上，一湾流水数弓田。
山中晨咏四章 其四	[当代] 陈振家	一溪遥绾数峰青，与世无争境益宁。百草迎风摇自在，无人踩践惜温馨。
山中晨咏四章 其三	[当代] 陈振家	薄雾轻飘山貌柔，涧泉清似丽人眸。此间格是神仙境，更向何方作索求。
山中晨咏四章 其二	[当代] 陈振家	昨日林中访翠红，晓来沃盥下岩栊。门前流水漾花片，难辨哪山何处丛。
山中晨咏四章 其一	[当代] 陈振家	檐外娇禽三两声，透窗爽气绕床清。梦中昵语方回味，一束晨曦泼眼明。
待客	[当代] 陈振家	煤灯明灭烁棋台，瀹茗砂壶水又开。门外枯枝逐风落，错疑弈友过村来。
月色	[当代] 陈振家	溶溶月色满山丘，万象虚明伴我游。几个圣贤知此乐，挑灯伏案替人愁。
幽谷桃海	[当代] 陈振家	红云夹岸锦罗披，何事秾芳千万枝。遮莫天孙梳洗罢，齐朝幽谷泼胭脂。
过独木桥有省	[当代] 陈振家	毕竟通途只一条，岩牙磊磊杂荆荛。我原乐此终无悔，闲过山溪独木桥。
咏泉	[当代] 陈振家	清流一束洁如环，载梦载歌奔世间。叹尔未知江海险，不留退路好归山。
赴人寿宴即席	[当代] 陈振家	纵横肴馔列芳筵，疑在瑶池胜会前。清酒百壶供我醉，灵椿古柏祝君年。
寄名龙	[当代] 陈振家	大王翻脸似翻书，莫羡峨冠与锦车。君有诗才无处用，来吟南海野人居。
晓过温泉	[当代] 陈振家	壁缀苍苔碧溜温，萧萧寒竹立烟墩。叶梢滴露晨风峭，牛影鸡声又一村。
穷骨	[当代] 陈振家	丧行曾闻名士笔，杀人无迹美人眸。两般于我皆无挂，最耐销磨穷骨头。
晨作	[当代] 陈振家	百簇峰尖迎晓曦，晴日春光野事宜。蹑足提锄山里去，莫惊床上黑甜儿。
来客	[当代] 陈振家	枯肠久未润荤腥，窃喜故人临草荆。好趁今朝招客便，斫鸡剪韭慰劳生。
咏溪流	[当代] 陈振家	共处深宽都倦怠，乍逢急狭即争嚣？还须归去沧溟里，学取同心如汐潮。
咏石	[当代] 陈振家	石头个个是弥陀，隐忍胜于躁动多。难为众生谋福祉，莫凭寸智逞心魔。
归去	[当代] 陈振家	仰天大笑任人讪，携取南华入八蛮。不信黄尘若般好，男儿意志在青山。
远寄	[当代] 陈振家	行处青山多白云，撷来一片寄吾君。莫看纤薄浑无物，中有逸民归隐文。
采薪	[当代] 陈振家	晓起采薪临北陉，枝头有鸟叫泠泠。挥刀犹恐妙音失，手到空中忽又停。
细读	[当代] 陈振家	报国忧时说亦多，前贤际遇竟如何。史篇读罢空搔首，重把南华细琢磨。
早发加积过石坡村占得	[当代] 陈振家	曝光万丈破朝云，甜滑禽音润耳根。泉水入田膏土软，一夫叱犊石坡村。
有乡人约游口占一首	[当代] 陈振家	神仙难学富难求，谁愿终生作马牛。今日赚来三日米，闲它两日去优游。
答友问三首 其三	[当代] 陈振家	休将岁月怨蹉跎，一饭能谋本已多。山水有诗留我写，襟怀无志任君呵。
答友问三首 其二	[当代] 陈振家	喜存微命在人间，才拙囊悭两汗颜。樗栎陋姿劳远问，只期痴骨葬溪山。
答友问三首 其一	[当代] 陈振家	丧乱之乡未可耽，孑然为客寄天南。远来唯索耳根净，茅宅藜羹味亦甘。
山中夜坐	[当代] 陈振家	暮霭沉沉月色迷，交游简淡客来稀。溪声哀咽凄禽叫，夜露如霜月色微。
贺友就业	[当代] 陈振家	久困麟驹脱栅栏，扶摇欲见大鹏抟。恨无罗汉横天手，千里同君一握欢。
七夕	[当代] 陈振家	千王百帝万公侯，黎众几多心上留。伟业丰功终粪土，不如织女与牵牛。
喂蚁	[当代] 陈振家	虽无封邑与铜仙，周助群流也快然。彷佛田文真似我，门前济济聚三千。
咏磨刀	[当代] 陈振家	冀保完肤岂隽才，挺身磨锉肯千回。若非舍得些些失，试问利从何处来。
豆荚	[当代] 陈振家	饱腴豆荚挂柔茎，众鸟纷来捡现成。欹枕恬然无与较，乐将蔬果换禽声。
觅藤	[当代] 陈振家	为觅红藤到崭崖，风吹足下积云开。野禽翘首惊人在，疑我亦从天上来。
春归	[当代] 陈振家	一冬始自故家还，甫卸行装已展颜。青帝重持春意笔，描红抹翠正妆山。
静观	[当代] 陈振家	亡羊反累补樊篱，不若依株待兔儿。成毁废兴皆命数，静观变化胜奔疲。
夕归	[当代] 陈振家	断续滩声咽夕晖，岩风飒飒卷蛇衣。闲禽咂嘴幽虫笑，土脸灰头斫木归。
垦园	[当代] 陈振家	荆榛杂灌与人齐，带骨连根焚作泥。且种蔬青扦薯芋，莫教沃土育蓬黎。
牧暇口占	[当代] 陈振家	不沾翰墨百忧宽，一为文人无足观。千古人皆赞巢许，曾谁肯作放牛倌。
荷薪口占	[当代] 陈振家	豪情剑气吾何有，美酒佳人更不成。格是诗家深倚爱，千般赞语及樵耕。
见花即咏	[当代] 陈振家	东风昨夜过山家，偷吻溪头一棵花。芳萼自矜颜色好，弯枝故向路边斜。
咏涧水	[当代] 陈振家	始涉人间便不平，避危让势曲身行。茫茫前路诚难测，唯抱澄心一片清。
连日闷热喜闻迅雷	[当代] 陈振家	熔金烁石四山颓，烤熟青霄似败灰。宇宙沉冥生命寂，忽于阒处炸惊雷。
卖樵柴	[当代] 陈振家	闻说买家临破斋，尽挑樵木下重崖。许将汗血同年齿，卖作庖厨一刺柴。
生查子	[当代] 陈永正	雨丝欲化云，璧月还垂地。情满荔枝湾，凉入芳心里。风生水不波，风住香难已。坐久一身花，无语褰衣起。
木兰花	[当代] 陈永正	初衷长比初圆月。暂有圆时知久缺。人情月意几回同，暂别依然如久别。匆匆见了从何说。难耐后期天样阔。平时都道各思量，今夜看谁心最切。
卜算子  丁嫦仙学姊周年祭	[当代] 陈永正	当门蕙已锄，滋艾盈幽甸。素处有佳人，揽景成长叹。柔颜惨逝春，香色同摧变。坟上泪难浇，独抱枯芳荐。
醉公子	[当代] 陈永正	绿杨低断岸。万点花飞远。斜日下风埃。苍茫一代怀。春波如梦冷。孤舸浮初暝。不尽大江情。随潮夜夜生。
生查子	[当代] 陈永正	白兰生路旁，一树高难撷。不断晚香来，本意何求悦。临明一阵风，想得和枝折。最早卖花声，到枕成愁彻。
出厂外抽烟，复见新菌	[当代] 卢青山	去年菌好依枯株，今年残毁唯零馀。今年湿气犹吹嘘，新菌又茁株之隅。白蝶紫蝶飞清癯，蜻蜓逆立风中躯。虽为动植分游居，同此林薮能相娱。跣足赤胛谁欤予，囚中越出神疲如。聊得一石意已馀，蜻飞蝶走谁能拘。而况有蚁不弃吾，自趾及胫沿吾肤。坐我膝盖观空虚，摇摇两触如长须。
有笔	[当代] 卢青山	有笔烛天腾黑火，蛰龙惊起飞龙堕。光披万物无所遁，河谷毫芒纷如裸。有人斗室愁独坐，蟠胸百怪争嵯峨。不得此笔不能欢，精魂灵魄沦幽锁。有笔巡寻今古破，离朱烛阴罗右左。不得此人不能安，腹中怒墨如潮簸。有人神思游青穹，上下四方靡不穷。嗟此六合何鸿濛，交臂一失谁能踪。此人一旦闭其聪，此笔纵在夫何庸。东山日出徒熊熊，宇宙寂历沉虚空。
蕙兰阁兄作《三月梦桃花》，跟贴随作三首 其一	[当代] 卢青山	我亦梦江南，江南莲无价。谁棹木兰舟，相候莲影下。
岳麓书院醉中小憩 其四	[当代] 卢青山	拗折屋之隅，独树幽而雅。小蝶时飞飞，飞过枝阴下。
岳麓书院醉中小憩 其三	[当代] 卢青山	老树数百年，久不理人世。下弃千重屋，独向苍穹峙。
岳麓书院醉中小憩 其二	[当代] 卢青山	窗外正春风，群树摇不息。似知我已来，小枝入窗碧。
岳麓书院醉中小憩 其一	[当代] 卢青山	鸟声何喧喧，可听不可觅。我卧草丛间，醉扶双耳立。
中班归，网上观美伊战况，有农民击堕美战机，并俘虏美兵。因为赋《锄畴歌》	[当代] 卢青山	我举我锄锄吾畴，子飞子机游复游。我锄我土食我食，子何所游非吾谋。我举我锄锄吾畴，子飞子机游复游。子何游我畴田侧，聒我两耳惊吾牛。我举我锄锄吾畴，子来使我心烦忧。我息我锄向天举，锄汝百节如蚓蝼。我岂好与子为仇，子果往矣两皆休。子飞子机游子游，我举我锄锄吾畴。
正月初五车行临湘道中 其一	[当代] 卢青山	地上横霜天上日，两相辉射乾坤白。垄中二鸟相逐飞，一鸟枝头鸣而立。老树之旁斜村庄，居人牌桌列坪场。老者咿喁似谈古，拄藤手杖倚红墙。小儿忽自墙后出，争赛春鞭响谁激。更小蹒跚来观车，以舌吮指立道侧。
肖健家试新笔，随书之四首 其四	[当代] 卢青山	我笔钝如牛，暮色灵如笔。窗外万重山，随手抹为一。
肖健家试新笔，随书之四首 其三	[当代] 卢青山	长冬强弩末，呼斥遂可走。但不识春风，能随呼至否。
肖健家试新笔，随书之四首 其二	[当代] 卢青山	纸上两荷苞，卓卓如笔指。伫神细观之，忽觉开出纸。
肖健家试新笔，随书之四首 其一	[当代] 卢青山	摊纸试作书，室静如野旷。暮色欲入户，似闻扣窗响。
我与	[当代] 卢青山	我与世战不周下，海水倒激奔天射。我不能胜意先疲，掉头勒我青骢马。老剑狂悲一墓藏，广漠之野无何乡，大月孤光卓天地，照我独影行苍茫。
惊雨起作	[当代] 卢青山	踆乌淫虐封姨哭，帝座无灵众神伏。蓬莱昆仑烁而溶，蒸为暑气弥天毒。半月以还无片云，吁嗟此夏炎何酷。呼吸之气焦吾肺，步履所及炙吾足。天虽不雨身雨雨，龟床辗转如河谷。梦向荒荒远古游，不周崩裂天不覆。银河荡簸谁能收，自天而下泻如瀑。骇然推枕窗光昏，果来巨雨撼吾屋。出门四望无乾坤，宇宙茫茫森一绿。南邻北邻更先吾，阶前列列如排竹。小儿雀跃伸其手，才将及雨忽一缩。前溪突突泛横流，前墙亦已湿半幅。雷犹欻起怒而驱，似嫌雨势来不速。不知年年长江水，涨过堤头抑堤腹。
汲水	[当代] 卢青山	十里及仙亭，漫漫汗如洗。众皆立亭头，快风吹衣袂。独携大小瓶，去汲山中水。曲径随左右，草莽拂芒履。幽鸟隐树鸣，落叶离树坠。壁下贮清寒，汪汪深碧里。壁隙犹滴泉，微磬何娓娓。芭蕉二人长，荫覆如地底。微躯忽一凉，此心似已徙。久坐遂忘归，呼者已来耳。
共肖卢钓于团湖，拾野菌数株，因忆少日事，作《儿童采菌歌》	[当代] 卢青山	山中四月雨淋浪，雨过湿气蒸如汤。茅丛茶根有馀泽，蘑菇立立生其旁。朝阳暮鸟如相唤，风来满谷回微香。痴儿了却农家事，携篮结侣山中忙。草莓圆润鲛泪死，刺蓬连坎缀红光。探手可摘扬手食，酸甜软颊清齿床。鲜菌态嫩不肯出，譬如少女闺中藏。分茅拨枝偶一见，数株倚立相扶将。高下不一随顾盼，此迎彼让能安详。更喜幼者怯而黠，探首伞底如窥望。爱子清芬惜子弱，双掌掬捧持入筐。日暮相呼共归去，漫山回应声回翔。须臾崖隙联翩出，竞翻筐箧较短长。幼者雀跃神最亟，我有五色纷琳琅。长者诃之子毋乐，此不能食徒张扬。如蛇之色人之舌，愈美愈毒腐汝肠。嗟我维农古困窘，肉鱼不至青面庞。幸天有仁地有出，此物差可慰胃囊。行行日落山黝黝，炊烟袅袅隔山冈。转过前山村忽见，有母有母依门框。
山月	[当代] 卢青山	山月畏人觉，潜上夜深山。田蛙似有知，浅唱生田弯。昏天白一角，光芒四漫漫。路花时复坠，可听不可看。
晨起即归，匆匆赋此赠别无名	[当代] 卢青山	我住江之南，君住江之北。盈盈一水间，褰裳遂可及。嗟予山中猿，十年不一出。岂谓傥然来，有人江畔立。执手交言笑，杯盏共沉溺。似觉百古人，纷来立杯侧。佳人况绿鬓，娟娟共游历。黄鹤崔云天，龟蛇媚颜色。观汝青春行，忆我少年日。时日流如奔，不见予三十。相逢与青春，古来两难得。作诗置汝怀，彼此共珍惜。
出天心阁过开慧桥。醉后坐贾太傅纪念馆，索登徒子笔作	[当代] 卢青山	巍巍天心阁，外有旧桥址。谓云开慧桥，开慧于此死。向昔鸟双飞，飞飞各有止。一飞冲云天，光华照青史。一飞半途坠，哀如秋蝇事。世事孰能知，荣衰不可制。无史诚足悲，有史亦足耻。造化自沉沉，茫茫谁所使？
游白沙井毕，至酒馆待会诸友，遂伏馆外桌上赋此，未成而诸友至，席中醉后足成。长沙旧号星沙	[当代] 卢青山	星沙之南清沙侧，闻有佳泉出地隙。卅年不漱齿中尘，枉我湘人居湘国。小阜延延来袁州，阜麓一线水渗流。演漾微波涵古静，不涌不泻何悠悠。星沙之民犹古雅，日日来向古泉下。携瓶挈勺列鹓鹅，入我庖厨助我斝。天至冬酷地夏裂，泉心独卓如秋冽。想有隐脉通自然，天地之精来不绝。我为避世亦避人，山中久蛰与狐邻。君持清洁入世海，此真地藏高华心。我欲从此师以汝，维清维浊两皆许。化身为亭荫汝身，与汝相携共终古。
长沙天心阁头作，同者司马兄JiejU	[当代] 卢青山	地以何为脉，天以何为心？凭栏欲一问，四顾空古今。
共肖卢晃至聂市，寻旧街并出小河 其二	[当代] 卢青山	竹排无渡人，闲闲卧波侧。夕阳乘微风，入水如火炽。启缆持双竿，撑底缓行迹。未觉吾身前，看云移水碧。此景何悠哉，中心爽如失。禾鸡忽惊飞，掠水一线直。
晃荡诗为肖作。是日同晃者肖卢 其二	[当代] 卢青山	时窘辄半日，宽则漫无羁。渴寻野水饮，暮寻野人栖。徒行忽已远，见车亦不辞。山水既爽落，人物无妍媸。人固不我识，我亦不致词。时立道村侧，看人职其司。
晃荡诗为肖作。是日同晃者肖卢 其一	[当代] 卢青山	晃荡何所谓？出门信所之。匪人有夙约，匪己有所期。或寻山隙径，或过垄中池。倦则拂野石，出我囊中卮。春秋有明晦，佳好在心知。遇胜稍留驻，过亦无馀思。
同班同学会于岳阳作二首 其二	[当代] 卢青山	此会使予欢，欢此杯中液。十五年贮笑，共来喷一室。此会使予欢，亦复使予戚。君看墓中人，不得共此夕。
咏金钱草	[当代] 陈振家	福相团团貌似钱，斑斑点点炫人前。若然堪作孔方用，此物须应早不传。
行山	[当代] 陈振家	杂花生树草萋萋，水际岩根烟景迷。一路无人共消受，百禽只为一人啼。
晨兴	[当代] 陈振家	一夜狂霖喧翠溪，晓来岩径净无泥。山庭悄悄林风爽，早有幽禽得意啼。
戏咏参悟诗三十四首（古风） 其三十一	[当代] 陈振家	身口意业未能除，业报轮回自见书。定力不足枯肠瘪，又到前溪捉回鱼。
戏咏参悟诗三十四首（古风） 其二十五	[当代] 陈振家	夜来岭上万盏灯，幽绿暗红赤白橙。平等心视也一界，未知修到第几层？
戏咏参悟诗三十四首（古风） 其二十三	[当代] 陈振家	水不流行水自污，心如止水定糊涂。皮相不除心还动，妙观妙解自欢愉。
戏咏参悟诗三十四首（古风） 其十二	[当代] 陈振家	石头修为最到家，情天已灭早无邪。尊尊都是过去佛，默默无言看释迦。
戏咏参悟诗三十四首（古风） 其六	[当代] 陈振家	水布披肩不用缝，破烂留丢一口钟。倘能狭路逢和尚，定问同修何处宗。
戏咏参悟诗三十四首（古风） 其四	[当代] 陈振家	深山行处尽丛林，久处自生清净心。一泉一壑含般若，花开果落读规箴。
山中咏物四首 其四 胡椒	[当代] 陈振家	顶天立地一株株，叶碧如油子似珠。看若威风原脆弱，攀升总得赖人扶。
山中咏物四首 其三 椰蟹	[当代] 陈振家	水族何时把脸翻，独来山里创家园。世间自有留爷处，树上亦能延续繁。
山中咏物四首 其二 蚂蟥	[当代] 陈振家	噬人暗里不闻声，投吻轻于蚊蚋叮。凭地忽思林甫贼，阴施毒手每无形。
山中咏物四首 其一 独木桥	[当代] 陈振家	山间唯缺阳光道，世上犹存独木桥。只此一途君莫问，裕如来去亦堪骄。
山中咏事四首 其四 拔草	[当代] 陈振家	一本一株皆药琛，需时遍地漫搜寻。为因错托投生处，剪弃谁留怜悯心？
山中咏事四首 其三 锯树	[当代] 陈振家	自是昂昂一栋梁，巨灵摇撼也难伤。奈何谗齿深销骨，来去喳喳立见亡。
山中咏事四首 其二 砍芭	[当代] 陈振家	白刃临头是汝灾，刀光如练扫将来。风声过处纷纷落，浩劫当前无美材。
山中咏事四首 其一 斫藤	[当代] 陈振家	世上唯君手最长，借肩上窜近狓猖。可怜身骨纤微甚，小试柴刀已仆僵。
山林杂兴八首 其八	[当代] 陈振家	去日之愁不可留，脱胎换骨亦风流。霜摧日炙等闲事，身在天涯战地球。
山林杂兴八首 其七	[当代] 陈振家	攀越重岩不畏难，人生至妙觅殊观。风光尽在险峰处，绕出云端更好看。
山林杂兴八首 其六	[当代] 陈振家	巉岩错落似楼台，云绕峰回四面开。放眼任君随处撷，自能吟出好诗来。
山林杂兴八首 其五	[当代] 陈振家	夜偕月兔晓闻莺，幽谷无尘水石清。厮守多年相契久，青山遇我每含情。
山林杂兴八首 其四	[当代] 陈振家	山深月白夜弥清，花气溪风杂水声。岩壑有心留客住，何须仓促问前程。
山林杂兴八首 其三	[当代] 陈振家	鸟语泉声终日听，闲来偶一背诗经。草庐竹榻午眠起，青嶂白云如画屏。
山林杂兴八首 其二	[当代] 陈振家	如笏千山藏一身，烟林云水养冲真。喧尘不到茅轩静，渐觉幽肠诗格新。
山林杂兴八首 其一	[当代] 陈振家	古藉芸编已破除，饥瞳无计补公余。且持遗世优游志，来读山林百部书。
参加琼海县地图标绘工作书赠王世才二首 其一	[当代] 陈振家	挫除国贼众心舒，大治之期从此图。万水千山标绘遍，同为华夏效区区。
咏牛	[当代] 陈振家	鞭挞由人未息躬，一生尽在累劳中。他年勾汝阴司去，殿畔相逢敢作聋？
林场大火	[当代] 陈振家	良木青青遍地栽，雷霆一怒酿成灾。焦躯墨面相凭吊，管汝天生甚个材！
咏原木	[当代] 陈振家	便是成材亦不奇，未来遭遇只天知！雕成神佛千人拜，移作桩签任打锤。
咏刺钩竹	[当代] 陈振家	从来绿竹称君子，君子伍中君独殊。深识世间人兽险，故生锐刺护身躯。
读书	[当代] 陈振家	积习难除每自凭，读书达旦昔年曾。而今识破读书误，为省煤油早熄灯。
信犬	[当代] 陈振家	蓬门不闭任风吹，烂被破裘人不稀。信犬未知家主窘，凭阶日日守空扉。
诉鼠	[当代] 陈振家	茅舍无猫不尔惊，莫张贼眼怯生生。可怜厨下无余物，空累灵侯走一程。
羡鸟	[当代] 陈振家	打柴采药日奔趋，挥汗停肩坐叹呼。羡尔风翎随处展，免为生计就崎岖。
夏夜	[当代] 陈振家	夏夜追凉傍石台，云移天朗月华开。风吹塘畔千竿竹，尽向素墙狂草来。
炎暑	[当代] 陈振家	灼灼骄阳气郁蒸，竹梢不动草垂茎。灵禽不唱空山寂，独有孤蝉得意鸣。
答友人三首 其三	[当代] 陈振家	不思易志向乔枝，高处何劳援手携。逃到天涯清静处，即成错也使人迷。
答友人三首 其二	[当代] 陈振家	至死遗骸占一丘，杞天云厚苦多忧。饥歌其食劳歌事，春水由它日夜流。
答友人三首 其一	[当代] 陈振家	寂寞茅斋落日曛，雁书不到惜离群。自知樗栎非材质，只配深山卧白云。
暝色	[当代] 陈振家	草木萋萋水自流，微风徐动拂人柔。溪湾日暮无人至，一派清漪浸石头。
拾树枝生火	[当代] 陈振家	残枝枕藉卧山岗，虫蛀霉侵任朽亡。格是颓然成腐土，不如助汝放辉光。
山居闲咏四首 其四	[当代] 陈振家	夕影苍山幽水滨，无腔牛笛正怡人。心存妙悟毫端涩，着意追摹总失真。
山居闲咏四首 其三	[当代] 陈振家	层林漠漠晚风清，暮色稀微云岫横。百鸟不喧天地静，泉矶闲坐道心生。
山居闲咏四首 其二	[当代] 陈振家	涧草岩花自在开，清溪无语浸苍苔。忽然一只云边鹭，划破青山投水来。
山居闲咏四首 其一	[当代] 陈振家	鹑衣不请小娘缝，屋角任它蛛网封。散乱薄书随手掷，依然邋遢旧疏慵。
感事寄怀三首 其三	[当代] 陈振家	腹有文章值几文，长缨闲置笑终军。南来早定由天意，且牧青山与白云。
感事寄怀三首 其二	[当代] 陈振家	委蛇一径绕山斜，茅屋芭蕉是我家。四面青山围似壁，朔风吹老耐霜花。
感事寄怀三首 其一	[当代] 陈振家	旧梦悠悠何处寻，曾存野老献芹心。弄人造物终无奈，日暮空山万叶吟。
有寄	[当代] 陈振家	船身初动翠堤移，水转山回看渐知。君有经纶休浪掷，龙门前面有雷池。
奈何天	[当代] 陈振家	久遭霪雨盼晴归，喜见天开莺鹊飞。孰料檐声从此尽，瓜苗枯死稻花稀！
咏天涯海角	[当代] 陈振家	酣游五指下琼中，阅尽炎天绿万重。绮岭南奔情未了，更于海角挺奇峰。
鹅	[当代] 陈振家	嬉戏清塘效鹤鸣，岁华将尽哺尤精。骄鹅不解东家意，犹自高瞻阔步行。
惊艳	[当代] 陈振家	云崖百仞降仙姬，清艳照人神欲迷。移近疏丛从细赏，回头偷眼瞥山妻。
别王鹤轩	[当代] 陈振家	西窗旧雨谊重温，各诉离怀万绪纷。明日又归沧海去，心旌一片故乡云。
海上观日出	[当代] 陈振家	星河将曙紫光舒，残月西移淡欲无。忽见天边云色变，排空霞海涌红珠。
萤	[当代] 陈振家	青云无志竞风流，僻垄荒岗觅自由。星月销沉长夜寂，清辉一点两间留。
椰子粿	[当代] 陈振家	糯米蒸成捣作泥，椰瓤细刮似银丝。琼乡粿品初尝试，可口柔香快朵颐。
雨后二首 其二	[当代] 陈振家	窗外竹孙多数节，缘墙薜荔压蜗文。离离阡陌添新绿，应比前时绿几分？
雨后二首 其一	[当代] 陈振家	未乾蕉叶琉璃滑，已饱溪流恣意奔。喜极群蛙无检点，嗓门大放闹黄昏。
烧荒	[当代] 陈振家	恶竹荆榛砍劈平，枯枝附火色如黥。奈何风雨几番后，怒蔓顽鞭又复萌。
山行游趣四首 其四	[当代] 陈振家	见熟荔枝真野珍，纷纷采啖恣涎津。小蜂何处忽侦到，嚷嚷飞来歇嘴唇。
山行游趣四首 其三	[当代] 陈振家	仰面游观到树颠，千柯百本势参天。偏生一石顽皮甚，绊我跌跤横眼前。
山行游趣四首 其二	[当代] 陈振家	遍寻野果润馋喉，炯炯双眸绕树搜。一果知余难够到，摇头咧嘴笑枝头。
山行游趣四首 其一	[当代] 陈振家	群山横翠卧南天，闻瀑心欣步飒然。惊动草间双白鸟，翩翩先我到山前。
盖草寮	[当代] 陈振家	刈取前山一片青，营吾坡畔小寮棚。曾闻五帝时宫殿，也是茅编苇盖成。
望七指山	[当代] 陈振家	胶林似海送还迎，车在连绵岭上行。驰出密林天豁朗，数峰并峙斗峥嵘。
朝发琼中	[当代] 陈振家	山上层云云上山，忽连忽断碧斑斑。放眸绝顶尤奇绝，云下丹霞变万般。
作客凤古园	[当代] 陈振家	茂林修竹作围墙，曲径通幽访老乡。知是潮州客人到，先刳椰子与君尝。
观鱼	[当代] 陈振家	崭岩耸翠鸟声频，石发溪毛晨气新。悄悄烟津人迹寂，白沙澄水数游鳞。
一线天	[当代] 陈振家	两壁争雄一线幽，似衔将堕石当头。穿行仰看心神怵，一阵风来身欲抽。
怪树	[当代] 陈振家	挐云揪石出天寰，屈突盘纡势悍蛮。扼险蹈虚神气足，断崖绝壁绿回环。
古藤	[当代] 陈振家	选定苍山托此生，飓摧雷击不移型。枯筋皱瘪如蛇蜕，犹有离披半畔青。
江边	[当代] 陈振家	纤梢轻荡细风柔，日软沙明苇岸秋。翡翠叼鱼掠水去，澄川碧树白云悠。
大壑行	[当代] 陈振家	石牙鼓怒率群奔，雪浪当山剜一门。水吼狙吆摇古木，高岑深谷日昏昏。
山村诗情	[当代] 陈振家	山村到处悦流连，眼会心迎好入笺。咏到花间双蝶舞，诗怀陡觉也翩翩。
闻滩声感赋	[当代] 陈振家	山骨斑斑布藓苔，清源汩汩宛延来。水柔石静本无事，谁使相攻声似雷。
即景一绝	[当代] 陈振家	驰苍泼绿树千围，溪雨频来石菌肥。举步欲吟心上句，惊鸿忽起拍波飞。
作诗有占	[当代] 陈振家	都道风骚不易为，除非高院拜名师。我今掸去劳尘后，却扫山峦入小诗。
夜行口占	[当代] 陈振家	仰看夜色一天清，忽有雨儿三两星。恐是嫦娥孤寂甚，见人不觉泪珠零。
扛桁	[当代] 陈振家	为赚东家几个钱，扛桁过涧又翻山。鹭鸶暗笑人间苦，翘腿滩头独自闲。
杨柳枝 其五	[当代] 陈永正	双靥春回撚柳枝，馆娃解唱越宫词。奈何不向江潭住，却共青山斗画眉。
杨柳枝 其四	[当代] 陈永正	日逐莺歌款细腰，一番烟月又南朝。舞裙枉用嗟零落，岁岁春风上旧条。
杨柳枝 其三	[当代] 陈永正	烟雨愁春不自持，朱门终日锁相思。如何咫尺银墙路，只放杨花入素帏。
杨柳枝 其二	[当代] 陈永正	容易东风到柳条，眉痕犹是去年娇。可怜长占金城住，不逐春江上下潮。
杨柳枝 其一	[当代] 陈永正	隋堤难问旧家春，惆怅盈盈拂绿尘。一任汉南飞絮尽，肯教萍碎满芳津。
木兰花令 归乡	[当代] 伯昏子	芦花蝶梦江湖小，十载波舟浮晚照。清魂故垒寄难归，浮玉无根烟树渺。闹春新蕊飞来报，老凤忧雏声已杳。韶华揽得恨如何，霜鬓长随霜色早。
杂诗	[当代] 伯昏子	翳翳岁云暮，阳辔没渊流。秦筝杂齐瑟，百变翻成忧。人生贵知命，何须营菟裘。所思在崇极，五色结云楼。拯溺凭帝子，奉恩且淹留。舟人察微密，闲闲导碛洲。劫末一登涘，蝉化和永讴。天衢岂旷邈，浩汗众星稠。
夜宿大同有梦	[当代] 伯昏子	渊黑熔铁气郁阏，城市之翼光霭没。拥衾闻窗风窸窣，一夜吹裂枕畔月。恒宗仙府云密勿，石室金匮安能发。卅年天恩未曾歇，歌班仪仗彻高阀。街灯照影玉颜黦，苦寒犹更削瘦骨。心灰已埋千丈窟，难随清音出曲突。欲向山林吟咄咄，泉涸茅剪山颠兀。梦中谁著碧罗袜，袅袅香远清波滑。
废宅，访沁水柳氏民居作，宅主传为柳子厚族裔	[当代] 伯昏子	残馆阒寂连峦岗，清风家世泐圮墙。野院杏熟人未采，琅玕葱郁荡浮香。有鹊独立魁星阁，乌衣扬风飘轻萚。琐窗犹可窥闲花，闲花无人悲寥落。石阙高翥双鸱尾，守兽断躯蹲如鬼。迤逦幽草埋旧径，深茂中疑藏蛇虺。莲拱叠叠进士门，铺首衔环日影昏。空庭廊下晒金粟，豆萁翘翘覆阶墩。光宅何其大而伟，鸟虫文藻攀宇邃。中窕不盈梁栋颓，门闼彷徨心迷醉。文宗遗裔今安栖，傍行陇亩白云飞。蛩响偷与足音和，丘山远树眄霏微。
空室	[当代] 伯昏子	空室四壁生白光，素衣一袭偃在床。谁持蔷薇寒带露，香瓣轻跌残鬓旁。空室白光生四壁，幽咽莫辨风与笛。金罍已酬往事空，何复倾泪冰壶涤。空室空室诚大室，雁翼骏足安得出。重幕之外腐萤飞，微火如星没萧瑟。
梦昆崙	[当代] 伯昏子	何人遗我游仙屩，梦来瑶圃葩皭皭。阆邱塽垲神在焉，此中或有不死药。倏忽白雪起崱屴，汗汗漫漫落四极。款塞叩关沸如潮，幢幡飘荡人俱衋。景翳玄黤光犹射，灵鹫欲飞崇岭脊。下瞰万顷香水海，馝馞无垠尽澄碧。今吾不忧玉山裂，独恨昆冈层冰结。谁假自由希腊火，一暖赤县拜伦血。云和之笙闻渐寂，云汉之广巫淫涤。双成扶我共淩虚，素手扪星掺掺历。
谷雨	[当代] 伯昏子	蓟门终朝雨霎霎，危楼睥睨云浃渫。初苏银杏耽清欱，风入荫木摇碧箑。昨夜飞花不忍狎，今日玉骨葬泥凹。独看夭桃艳如烚，红颜带泪佳人姂。宫墙万丝拂池鸭，浮萍乱拨声啑喋。长安管弦天下甲，未因天阴歌吹压。闭门且读美新劄，一瓯淡茗幽幽呷。虎兕在柙何能猲，斗室不忧天地狭。
阏伯台	[当代] 伯昏子	孤巅兀立阏伯台，烟迷树冷断云开。土宇邃室光不起，微火如豆惹层埃。下有侧殿号玉皇，丹炉真火映惶惶。香客声喧仙陛外，忭舞欢拜醉且狂。铿然击磬巫风举，宛丘之下值鹭羽。天幄如铁暗低垂，鸱尾欲飞不能去。瞽瞍献诗步跄跄，形影队队似云幢。不复冻馁荷天恩，为感火德爇银釭。此火焉能照乾坤，清净光明自有门。初绿杨柳新归燕，年年乱丝缚离魂。
津门	[当代] 伯昏子	津门河之薮，鱼龙骏奔走。汹汹渤澥去，一例息浮岫。津门览烟柳，水消中坻瘦。伊人影无踪，孤槎空谁守。津门伤别后，掺掺忆素手。青春感已逝，红颜焉能久。津门狂云斗，天地拟沙漏。生命何为者，苞茅可莤酒。
假面舞会	[当代] 伯昏子	何谓假面轻，风动振泠泠。燕来栖掌上，玉颜遮花翎。何谓假面重，楚腰君王宠。哪复顾律管，但听莺舌动。何谓假面薄，良工亦能削。容媚铸可久，克谐得永乐。何谓假面厚，兰泽香欲透。昔赠双明珠，今在何人手。
荼苦	[当代] 伯昏子	谁复谓荼苦，但啜海之水。谁复惜沉舟，破碎江之沚。涛中蒲牢吼，难达鱼龙志。纵有最高楼，亦不掩天视。狂云叩帝阍，王自有爪士。青烟散阊阖，无忧歌未已。昔有孙志刚，今有杨氏子。南北地虽殊，异乡同赴死。谁复谓荼苦，荣晖尽彫瘁。谁复惜沉舟，中心忽如醉。
散步	[当代] 伯昏子	钧天废大雅，惟听颂声作。散步欲何之，风露寻绰约。欲向林中走，林幽隐弓彍。欲向衢中走，衢曲苦寒薄。欲向山中走，山魈爪牙攫。欲向云中走，云舞豕狼恶。欲向殿中走，殿窈大人嗃。欲向人中走，何地立一脚。泾渭性所分，诺诺与谔谔。南薰殊不至，无由纾心瘼。还归锁阘扉，呵壁自为乐。又恐高语声，上惊天心阁。
布吕尼之裸照	[当代] 伯昏子	西方有佳人，倾城迷国主。肌骨沁寒香，婷婷无片缕。中土有佳客，钜金置一影。豪气压艳城，谁复言余病。巴黎佳丽薮，侈靡无与并。惜赏其人体，未识厥民性。近世自由乡，卢梭论民约。马赛狂歌起，王权中道落。寄眄欧风路，捲帘尽不如。何不捐此相，易彼一帙书。
云门	[当代] 伯昏子	造化嘘噫气，氤氲覆下土。素者若豕羊，黭者如豺虎。眈眈谁仰天，缙云相期睹。六螭乘风来，言笑闻誻誻。庭燎照云表，钟鼓击镗鞳。神兮焉在哉，裴回于阊阖。正襟奏仪成，不复顾花醴。帝降未及歆，攘夺或毁弃。云蘙满桥山，人昧竟如彼。念玆扬袂去，坰野入白霿。祥和诚足贵，惜在桎梏中。何如摧之碎，万里荡青空。
睢阳	[当代] 伯昏子	桂阙依城阙，相语情切切。挹浆斗回春，犹记食美人。湖波尚清泛，上帝昔板板。星汉金鼓壮，胔骨散苍莽。倏忽立新堂，封草茂且黄。汗青炳忠臣，谁记食美人。亭阁湖心坠，如浸明珠泪。古垣柳丝侵，浅藻鱼龙吟。鱼龙吟如哭，矧曰为枵腹。黄河故水浑，应记食美人。
姮娥梦	[当代] 伯昏子	姮娥有时梦，玉盏灯畔送。袖底意生凉，欲挽已飘纵。芦雁向雪冲，自由没濛濛。断杈若桎梏，暧暧撑低穹。牖前河山冻，车薪何足用。玻璃凝如冰，无心暮光弄。道兮道兮穷，玉盏归于空。野烟升桂阙，几处照崖红。
彭水谣	[当代] 伯昏子	岂曰乌江广，不可容一苇。岂曰巴山高，藏得几窟鬼。古语剑阁雄，守臣化蛇虺。命官戴朝恩，愚黔安得诽。纵使心不直，宜当知所讳。旂影带雁声，烈风摧山卉。仰天惊密网，观鱼识赪尾。讵待陂堤决，万水一腾沸。子产存乡校，士民相亹亹。倚闾思古贤，寒月落象魏。
粟末水	[当代] 伯昏子	去岁巴山害犬豕，今冬殛鱼粟末水。兆祥小民焉得知，惛然奔突衢巷里。具瞻翎花皆肃寂，八日始闻一令敕。令敕出尔又反尔，更有同僚仍掩耳。圣明不言何敢言，圣明不止何敢止。果教圣明竟如此，天不废圣刍狗死。
杂诗	[当代] 伯昏子	西山赤霞起，焞耀充八方。万象眩五色，诡谲令目盲。夕景逢嘉卉，对可酌馀香。恣歌成天籁，无琴亦何伤。诗乃千古事，言何必盛唐。历朝有宗伯，流韵各擅场。秋暮体风骨，孤标追新凉。清溪垂钓者，得鱼筌已忘。
杂诗	[当代] 伯昏子	夕霭山侧浮，微阳薄于纸。崦嵫岂远哉，竟教夸父死。帝阙阻草莱，但眄虚空际。濯缨向沧浪，何复顾尘滓。宿茶浅且清，闲客坐欲寐。反影脱孤怀，棘如么弦坠。呜咽百年歌，幽思曲如水。馀生逝孑然，如叶落之美。
杂诗	[当代] 伯昏子	槐堤叶尽脱，不复望亭亭。虽欲与云竞，桥水渐已冰。上下飞烟渡，浑然蔽太清。俯瞰人间世，轩车去尘冥。犬鼠向攘窃，释卷喟无声。追思在高阁，贞怀体泠泠。
甲午端阳雅集分韵得汾字	[当代] 伯昏子	新阳开蓟北，旧鼎忆河汾。鹢首听鼙动，榴花照水焚。案冰停溽暑，卮酒散邪氛。振袂感风力，吹颜成缬纹。幽居尚能卜，野雀哪堪群。难得亲湘瑟，所思追楚云。长骚叹醒醉，大义定殊分。去国终非计，怀沙岂足闻。呵天悲巨阙，酹月吊灵芬。岁岁临隈曲，汀兰冷夕曛。
京师大雾，赋律一篇	[当代] 伯昏子	都门迩犹远，渺渺在迷离。鸟尽烟馀墨，林韬蜃有噫。又逢飘黄叶，谁为扫丹墀。雺气愁千叠，日光借几枝。霜侵瘤干冷，节变蠢虫移。临牖观云物，祲祥安可知。
闻小布什宣战	[当代] 伯昏子	大漠驰鹰隼，豺声传海西。崇墉谁主伐，美德未先齐。星殒众神怒，国焚万姓凄。屠城何待旦，衅社用非鸡。草芥岂无识，丛荆或可批。明朝哭新厉，隐志可相赍。
莪默绝句集译笺乙集 其五○○	[当代] 伯昏子	休沉苦海滞悲情，浊世脩姱自洁清。人物萧条终代谢，宜抛尘虑一身轻。
莪默绝句集译笺乙集 其四九九	[当代] 伯昏子	何事洪钧转九霄，万般苦我未轻饶。壶浆须待奴颜乞，斗米教人竟折腰。
同前夜间醉作	[当代] 卢青山	前日止酒昨日醉，蒙天匝地一日睡。起来神貌两如鬼，匆匆来赴太平会。唱歌声烈满灵堂，笑语嬉声萦尸香。犹持残酒书诗章，茫然独醉古柏旁。
谢友人寄书	[当代] 卢青山	新书来万里，书页有微馨。欲翻先拭手，此是故人心。
九月二十六日加班至晚八点，坐憩抽烟，心中随作。移时同事呼饮店中，归而记之	[当代] 卢青山	我日握扳手，巡穿泵塔隙。塔高与云齐，塔基植地脉。鹑衣等乞丐，貌若钟馗黑。奋此微躯功，自晨至昏夕。偶憩手足瘫，欲起腰已失。维予自少年，十年从此役。时光殆眩技，一瞬万变疾。绿鬓盈光华，忽尔髯成尺。举世烦相讥，我心有素力。四遭青山青，霭霄升炊迹。秋意潜潜来，著体如相惜。呼与同事归，共此杯中液。
送石人兄归途作 其二	[当代] 卢青山	故人乘车去，我亦乘车归。南北虽异辙，同向暮中飞。来自天之末，归向天之陲。暮色各独看，同此中心悲。同此中心悲，相隔亦何违。虽有此日别，来日未为非。
南岳坡洞庭湖侧有店，极陋而小；曰店，曰店耳。是予之所喜，共石人兄饮焉	[当代] 卢青山	临水构一室，陋若鸟巢居。户牖洞而贯，六面皆空诸。老人来沅江，貌古如顽愚。乡中有老技，颇能为庖厨。见我意即喜，岂为吾囊驱。坐我小板凳，身矮等盘趺。拂我案头尘，撚我颔下须。置我手中酒，上我盘中鱼。问我更何欲？得此已有馀。夕阳满江海，清风过海徐。滩头泊船艇，与水摇相娱。摇摇不得止，似欲来招予。船汝无庸招，我意久踟躇。托身纷攘里，剥蚀吾灵躯。骸骨随时化，此心安可拘。只待尽此酒，共子海天虚。
班中观《自然探索》，中多有趣之物，被酒作二章 其二	[当代] 卢青山	泱泱黄蜂来，逐逐雄蜂媚。肆此一瞬欢，丧此百年体。蜂王硕如山，蜂雄渺如米。小大虽不同，同此继族类。死亦何所悲，生亦何所喜。于中有大欢，生死所不抵。飞飞蜂王来，翼翼雄蜂比。造物随其后，渺渺鸿蒙里。
六月九夜至天涯，见有人贴西洲曲并莲花图，读之不禁，随手记于跟贴中 其三	[当代] 卢青山	少年闻莲来，中年望莲泣。不知明日老，莲叶向谁碧。
六月九夜至天涯，见有人贴西洲曲并莲花图，读之不禁，随手记于跟贴中 其二	[当代] 卢青山	相悦复相决，荷莲无一语。只有年年花，漠漠香如许。
欲往上海访学俭兄而不得其假，因赋寄二首 其二	[当代] 卢青山	我有网上友，颇如脱网鱼。渺渺不得见，枨触予中区。枨触勿枨触，枨触一何愚。共此江湖水，相忘即相濡。
正月文桥姑母家阳台偶望	[当代] 卢青山	平丘如覆碗，杂树相掩映。竹隙出村墙，烟形荡空旷。春阴态沉潜，禽声独酣放。未识山中花，新蕾几时上。
自去	[当代] 卢青山	自去飘流万里埃，劝君莫上望乡台。海阔天遥望不见，登台徒使此心哀。
冬日卫生所侧对野菊	[当代] 卢青山	一叶来飘醒众林，寒蝉暮蟋久都喑。冬风万里弥天下，篱角幽花独自春。
秋阴	[当代] 卢青山	秋阴薄雨雾般霏，鸟湿茸毛倦不飞。已染梧光未收稻，嫩黄垄里两相陪。
继得来书，款款之怀，亦以后会不再为言，寄此相解	[当代] 卢青山	感君深意恨君匆，南北关山几万重。河与长江俱入海，他年未必不重逢。
送人归乡之北。时约游岳阳楼以为别，既会而不果游，故以洞庭湖起兴（九月）	[当代] 卢青山	相逢偶尔别如何，袅袅秋风木叶多。可惜洞庭千里水，不能通到古黄河。
九月十七钓茶港三首 其三	[当代] 卢青山	攻城守土两贪婪，冷淡桐江正刺船。可笑磻溪姜老朽，一竿只欲钓江山。
九月十七钓茶港三首 其二	[当代] 卢青山	三五垂杨向水低，斜风细雨满秋堤。想应日旰鱼虾饱，隔岸禾鸡自在啼。
九月十七钓茶港三首 其一	[当代] 卢青山	藻荇连江水曲欹，败荷一角听风吹。悬浮终日静如梦，仰首时看白鸟飞。
夏日记景	[当代] 卢青山	炙日煌煌可奈何，微云一朵正前坡。颈中忽觉冰凉透，急举头时雨已过。
肖家雨饮记景	[当代] 卢青山	山中幽蛰十三年，马勃牛溲久已捐。唯有故人似春雨，年年陪我小窗前。
记梦中景	[当代] 卢青山	十年重见又重分，送行怎不怆心魂。送过荷塘三十里，一步一朵一凋零。
春日车行见枯藤作二首 其二	[当代] 卢青山	空阪车来暮已长，二三村落在苍茫。小塘一镜昏如许，犹鉴天光与地光。
春日车行见枯藤作二首 其一	[当代] 卢青山	桃光媚媚柳柔柔，隔岁枯藤老树头。似有孤心无尽思，不随春色结同谋。
始春二三月似夏，继冷雨相缠，寒殆烈于冬，对坳桃花爽然凋矣 其二	[当代] 卢青山	小窗淅沥幽谁听，长夜枯书已倦看。短梦萧寥携薄雨，相将去作万家寒。
始春二三月似夏，继冷雨相缠，寒殆烈于冬，对坳桃花爽然凋矣 其一	[当代] 卢青山	平时三月尚春寒，百草千菲滞不还。几片桃花飘已尽，更飘风雨与谁看。
立春日与卢饮间偶书	[当代] 卢青山	壮怀绮想已全删，从此渊明守一椽。海雨天风狂骤夜，一樽斜倚菊花前。
诗文	[当代] 卢青山	莫怪诗文两背涂，诗文一手共持诸。文中峭冷诗中热，冰炭肝肠炙一炉。
金农诗云：“故人笑比中庭树，一日秋风一日疏。”似指故人物故。予虽无此，而故人日散，殆亦相类。赋此首	[当代] 卢青山	庭下泡桐常落落，故人每至坐桐阴。而今流散故人尽，剩有疏桐是故人。
秋日偶书六首 其六	[当代] 卢青山	结队山羊避人走，登山野蔓与山长。崖前莫笑孤松老，觳觫犹堪挂夕阳。
秋日偶书六首 其五	[当代] 卢青山	几茎萧瑟短垂丝，想见纷披绿叶时。舞尽春风鸣尽夏，秋边独立自沉思。
秋日偶书六首 其四	[当代] 卢青山	草色犹青态渐僵，菊花含默孕微香。农人何日收秋稻？腾出空垄卧夕阳。
秋日偶书六首 其三	[当代] 卢青山	沿溪石漱水粼粼，自劝闲中冷淡身。饮到黄昏微醉后，枫边细坐待秋声。
秋日偶书六首 其二	[当代] 卢青山	寻秋宛转过林冈，满眼青葱夏尚长。一页轻云浮野水，想应知著水微凉。
秋日偶书六首 其一	[当代] 卢青山	梧桐好叶未思黄，偶觉微寒品又亡。向暮蜻蜓独飞倦，一双老翅似难扛。
五月十四夜观《泰坦尼克号》后偶与共坐	[当代] 卢青山	相对犹能两笑言，浑无一句与情关。此心怅似焚馀烛，火灭烟消泪未乾。
冬梅三首 其三	[当代] 卢青山	穴处崖居水作邻，日暮天寒翠竹深。我除君外谁堪觅？更除我外谁觅君。
冬梅三首 其二	[当代] 卢青山	杞棘重重路百萦，独守长冬冷淡心。纵能躲得春相觅，可能躲得觅春人？
八月一夜中班坐卫生所小院抽烟作三首 其三	[当代] 卢青山	浅暝馀温夜未宁，栏边远远过车尘。寻余直到深丛底，一朵幽萤是故人。
八月一夜中班坐卫生所小院抽烟作三首 其二	[当代] 卢青山	隔栏灯火太繁频，月色微茫满草坪。百种虫嘈辨不得，我皆听作小箫声。
八月一夜中班坐卫生所小院抽烟作三首 其一	[当代] 卢青山	丛蒿高下夜糊模，一二孤星且当河。月出云边树亦喜，自娱清影拽枝柯。
醉于二中草坪赠卢	[当代] 卢青山	胸中肝胆手中杯，历历繁星欲下来。路上路灯应久识，宵宵醉里共扶归。
七月二十七共卢寻肖五星小学 其二	[当代] 卢青山	小洼崖底才杯覆，蝌蚪初生百十群。绕石细寻掌轻捧，一时回往少年心。
七月二十七共卢寻肖五星小学 其一	[当代] 卢青山	无际长空晒白云，薰酣万木气氤氲。高蝉如炙苍山暑，一瞬风来万斛冰。
夜宵摊头李智国命作诗	[当代] 卢青山	四顾苍山正渺茫，酒馀人散夜如许。独持残盏立风塘，欲听清清荷叶雨。
清明作四首 其四	[当代] 卢青山	而立而仆两不异，其生其死本然同。一樽欲作江湖忘，翁无我痛我无翁。
清明作四首 其三	[当代] 卢青山	当我思翁泪枯日，想翁忧我更难排。呵天不仁问不语，掘地无泉斫地哀。
清明作四首 其二	[当代] 卢青山	昔我先君欲自树，自树不成乃树吾。我今三十尚如此，两辈同来仆一涂。
清明作四首 其一	[当代] 卢青山	雨风爆竹满山岑，岂不怀归万里心。我亦有家家有墓，两般残破与谁论。
惊心	[当代] 卢青山	惊心岁晚千峰死，又到春初万草苏。一劫一回人一病，江山今古自无殊。
正月十三夜共卢饮，出行山野间，得一塘，皓月光射，幽林鸟寂，其状胜绝，使予忆及平江旧游 其二	[当代] 卢青山	月色蒙山似水流，使人更忆旧时游。茫茫万里千山隔，冷冷双来两鬓秋。
正月十三夜共卢饮，出行山野间，得一塘，皓月光射，幽林鸟寂，其状胜绝，使予忆及平江旧游 其一	[当代] 卢青山	幽径蜿蜓得月光，小塘沉寂正微茫。与子坐留山影里，一声啼鸟一斟觞。
昼枕	[当代] 陈振家	瀛岛丘林一散仙，吟床喜对翠山眠。清禽百啭幽泉咽，时有新词入韵篇。
见山	[当代] 陈振家	曾患此身何处安，孰知期我乃青峦。绝佳山水无人要，留与阿侬终日看。
生活	[当代] 陈振家	操劳半日稍余宽，习习微风吹汗干。一钵稠糜和宿菜，倒头忽作榻前鼾。
咏木炭	[当代] 陈振家	熏烘几日亦称材，且把能为试一回。未着火时仍见骨，到红透了却成灰。
苦热	[当代] 陈振家	石头欲爆草将焚，人坐树阴如瓮熏。热极苦思无对策，打盆冷水浸曦君。
咏车辙	[当代] 陈振家	疤条交错似鞭痕，别去朱轮底事纷？世上幸生泥墣辈，能承重压便诸君。
挑禾苗女	[当代] 陈振家	苗家佳丽妙龄初，越艳吴娃叹不如。当径轻挑禾一担，风来只手捉裙裾。
东西	[当代] 陈振家	乌鸦从不羡黄鹂，同是生灵无贵低。蚊子飞来噬汝血，看人只是一东西。
夏雨	[当代] 陈振家	云变雷奔电燄狞，银河忽决雨如倾。苍龙闹罢自归去，留与淫蛙得意鸣。
檐隙见蜘蛛有咏	[当代] 陈振家	自织网罗为度生，守株一法足经营。而今亦学蜘蛛样，不问外间鸡鹜争。
寄远	[当代] 陈振家	天地不仁悲暂分，子规啼叫最思君。群峰散作青霜剑，截断东归万里云。
榕根	[当代] 陈振家	雨歇风停霁未开，层云不散意徘徊。阴崖漉漉谷烟蔚，又有榕根坠地来。
春雨	[当代] 陈振家	连朝春雨伴阴雷，水涨岩阿浸碧苔。喜极鱼儿成阵出，拨鳍摆尾溯波来。
山中逢巨树	[当代] 陈振家	久藏山脊未之闻，自在千年谁识君？羡尔胜吾逾百倍，森梢恣放弄浮云。
夕有思	[当代] 陈振家	又见西崦坠赤乌，煤油不继正愁予。阳光若可抽成线，编个灯球夜读书。
杂兴五首 其五	[当代] 陈振家	饥来炮薯渴吞泉，岭后斫柴挑岭前。山径迢迢衣漉漉，微风吹过倒头眠。
杂兴五首 其四	[当代] 陈振家	雾霁风柔暖日和，飞来小鸟自欢歌。妙音唱罢无人识，忽咬枯枝过绿萝。
杂兴五首 其三	[当代] 陈振家	抽藤峻崠傍云陲，洗药山前乱石溪。苔藓青青长壑静，翠微深处一声鸡。
杂兴五首 其二	[当代] 陈振家	荷盖田田柳弄丝，早蝉断续叫高枝。小蜂结队村中去，应是荔花娇放时。
杂兴五首 其一	[当代] 陈振家	鹭鸶步水啄朱霞，苔石无声落楝花。山径渐幽林渐密，炊烟飘处是侬家。
坦言	[当代] 陈振家	偶来狂气亦矜穷，难耐年年潦倒同。锄下恨无金一片，岂能彻学管宁公。
闻邱琼山故事有怀	[当代] 陈振家	天涯自昔有文风，到处能闻丘浚公。五指山高横碧海，伫看健鹘一摩空。
海南妹子	[当代] 陈振家	遐僻全无闺教钳，天真烂漫未遭嫌。海南妹子青椰汁，眉眼含饴笑靥甜。
野花	[当代] 陈振家	晕紫艳红深浅开，野花倩似美人胚。忽然借得溪风动，特与山人舞一回。
看山	[当代] 陈振家	一泓碧水挤山出，半幅白云拖树来。已见千回仍不厌，爱它宁静绝纤埃。
青藤	[当代] 陈振家	数日雨声连畏雷，草庵岑寂倩谁陪。青藤似识主人意，昨夜翻墙伴我来。
无奈	[当代] 陈振家	市墟远隔岭重重，不种原空种亦空。植得园蔬千棵碧，尽资虫豸打秋风。
看泉	[当代] 陈振家	独惜山前一眼泉，漂云浣月自清妍。若无莽莽万重绿，那得长年教湛然。
听鸟	[当代] 陈振家	林峦宁谧绿阴重，听鸟呢喃野兴浓。误踩枯条折声脆，双双振翮别青峰。
访旧	[当代] 陈振家	鸡肠小巷石铺成，剥落墙头杂草生。尤喜四邻翁妪健，纷纷高喊小时名。
题自绘翡翠图	[当代] 陈振家	唯求食有鱼，岂虑出无车。有喙亦能颖，冯欢逊我舒。
咏物诗三首 其三 秫秸扫	[当代] 陈振家	功成身退后，岂便作闲材？何处藏污秽，清除让我来。
咏物诗三首 其二 磨刀石	[当代] 陈振家	为利人间世，消磨瘦骨生。苟能为大众，不计作牺牲。
咏物诗三首 其一 落叶	[当代] 陈振家	青春曾灿烂，老去又何伤。宁谓无留恋？衷心在栋梁。
老至有感	[当代] 陈振家	余生晷刻似驹奔，老朽凋零安足论。彭祖巫咸皆有寿，唐槐汉柏岂长存。愧无涓滴酬邦国，更乏嘉犹贻子孙。徒谓百家曾属览，空留歉意系吟魂。
闲玩郊山	[当代] 陈振家	平生似欠山林债，才隔些时又往游。娇鸟钩辀枝上唱，清泉宛转石中流。但贪翠浪娱青眼，不较岩花笑白头。尘事无聊莫多问，蜻蜓追罢觅蜗牛。
仓颉	[当代] 陈振家	再结绳条仍不成，鱼文鸟迹意形生。千符由此赋宏义，八卦应先作引萌。今日观之诚简易，当初已尔足高明。中华文化从公始，位列圣人非浪名。
贺彩金东夕阳红中心十周年庆	[当代] 陈振家	莫叹驹阴逝若梭，夕阳归去我来拖。园中黄菊齐争放，头上银丝欲奈何。南极仙翁成学友，西山王母变嫦娥。老来同享升平福，十载融融欢乐多。
和黄君	[当代] 陈振家	黄尘辗转岂吾求，落柘南荒亦不羞。雾里看花终懵懵，山中思子自悠悠。蜩蝉未识忧残夏，鹰隼何须畏肃秋。欲和君诗无俊句，举头对月久夷犹。
山瘾	[当代] 陈振家	败叶离枝得自由，御空飘泊亦风流。难求一颗机灵脑，却有浑身贱骨头。凡事但期痴腹足，托心无虑豹皮留。狎游山水已成癖，未盼生儿似仲谋。
雨夕偶成	[当代] 陈振家	四山沮丧雨筛毛，偶听黄猄过岭号。檐溜滴心声似蛤，残灯跳眼影如猱。发无端恨非潜识，作破闷汤唯遣毫。一寸柔心何处系，人天凑合入闲骚。
念至成咏	[当代] 陈振家	地球五十亿生齿，不足存怀一匹夫。适有蛮山荒僻地，肯留潦倒屑尘躯。居间幸有茅茨蔽，行处欣无口舌虞。千古骚家空想象，焉知此处即蓬壶。
山兴	[当代] 陈振家	绵延峰壑郁成堆，唯是陈郎肯独来。幽罅吞湍如鼻吸，霜藤绕树似肠回。数声鸟语撩人兴，一派岩云为我开。大美无言看不厌，循溪随峪去还回。
逗犬	[当代] 陈振家	试看天下谁曾有，参破禅机我亦无。蹙境可雕顽拙骨，荒乡许寄阔疏躯。长贫甘受诚堪诩，短句能吟了不殊。除救肚皮无远计，闲来便去逗韩卢。
自画	[当代] 陈振家	尘容邋遢发髟髟，草没蔬园也懒芟。人弄猴冠常目笑，客吹真理只心衔。不悲骨相同牛鬼，却薄身名借狗监。略剩满腔痴傻劲，闲来踏遍一千岩。
乙卯放怀	[当代] 陈振家	五载投荒僻处居，幽人况味竟何如。行山不用谢公屐，锄地未须诸子书。莫必苦猜谁得鹿，依稀似觉我知鱼。溪峦登涉已成趣，日久转怜容膝庐。
兴至偶拾	[当代] 陈振家	日日荒乡走薮林，风光不费著心寻。一崖闲掷丁冬玉，千树纷筛零碎金。泉石萧斋堪养性，鱼虫生趣助行吟。堑山堙谷无人管，料理诗怀坐木阴。
秋夜	[当代] 陈振家	金风飒飒动寒林，天地肃然秋意深。穷壑荒乡千里客，重溟烟水十年心。坐思世味了无益，欲刻衷肠费细斟。伫立山前仰河汉，凄清月色浸幽襟。
暇余有慨	[当代] 陈振家	求生乏术休多想，进取无能但拍浮。混沌恼人皆有窍，刑天厌世太多头。百年蹉跌归残梦，万顷沧波荡野鸥。尘事如云宁我料，自嬉水石自风流。
山乡行	[当代] 陈振家	绕树缘溪野路凉，萧疏篱落沐晴阳。阿翁走篾编虾笱，小女摇箕播米糠。似去还回看蝶影，不邀自至是花香。人生与世无争处，都在烟林至僻乡。
自放有悟	[当代] 陈振家	天地无形到有形，轮回九九又归零。前秦后汉凭谁说，过去未来非我经。肚饱暂依玄石睡，诗成吟与翠山听。人寰把戏休关挂，长保逍遥孤抱醒。
我性	[当代] 陈振家	穷到骨边都不忧，嗟来之食莫希求。泼天富贵若无敌，入地掩埋同一丘。从蹠何须夸出息，避尧未必不风流。深山冷涧至清水，容与凡鱼自在游。
我形	[当代] 陈振家	莫学穷途阮步兵，绝无痴想赋迁莺。一池春水任它皱，遗世秋虫勿乱鸣。水布系腰形邋遢，蒲冠遮面骨峥嵘。穷荒恶水谁呵问，秃笔重拈写性情。
我诗	[当代] 陈振家	会景生心动性天，兴情触处意联翩。恐无造化颁吟骨，敢有新声匹昔贤。陟岭负薪堪结裹，挥锄种地自成篇。我诗信手拈来处，尽在柴烟粪火边。
谈余有得	[当代] 陈振家	无多本事莫叹怜，倚石吟诗即是仙。笑我掉头真不顾，由他捷足苦争先。拟将白发三千丈，换取金丝一袋烟。生属裸虫何话说，存强汰弱听其然。
林下遣怀	[当代] 陈振家	息影长林五口家，同归尘外梦南华。闲棋冷子百年局，聪慧痴愚一步差。求富不寻槐树蚁，守贫宁逮永州蛇。千山静美日晴软，坐卷纸烟看落花。
公回	[当代] 陈振家	累月出公今始回，心牵旧隐白云隈。足才入草蛇先觉，影始近溪鱼便猜。久屈根从岩缝出，无名鸟唤野花开。抬头山上篷庐在，一掬清泉洒面来。
山林得句 其九	[当代] 陈振家	小可能文亦不居，人寰声价本皆虚。贱酬筋骨为谋命，罢读芸编怕误书。三顿得匀真福报，一身无债即宽余。野人自有常居乐，才了樵荛又捉鱼。
山林得句 其八	[当代] 陈振家	连山回壑碧森森，处处烟林处处禽。泉眼清柔真胜侣，石头沉静足知音。亡羊失鹿关谁事，吐凤探骊随我心。疏懒真堪聊卒岁，兴来失律亦高吟。
山林得句 其七	[当代] 陈振家	杞人莫作塌天忧，蹄窟能供寸鲋游。傍屋千枝红泛滥，负山万本绿奔流。此来期化庄生蝶，向往曾衷孺子牛。仰看碧空飞俊鹘，心闲食足复何求。
山林得句 其六	[当代] 陈振家	无限乾坤有限人，争名不若乐于贫。脚磨老茧近犀甲，手结新疤类兔唇。未把文章期奋发，还将韵句压艰辛。婆娑世界一游客，那片闲云是我身。
山林得句 其五	[当代] 陈振家	漂泊一心天地间，穷荒僻处即琅嬛。密林深谷碧连野，泉响禽音撒满山。耘植免为牙腹虑，樵苏幸有腿腰顽。幽峦默默多禅意，物外神区悦我颜。
山林得句 其四	[当代] 陈振家	水月空花幻影纭，天时人事不由君。新苗出土青龙舞，朽木卧泥白蚁纷。得失鸡虫徒算计，张狂马鹿也风云。人生未死且嬉谑，休听痴人说圣文。
山林得句 其三	[当代] 陈振家	豪情二字岂能无，过往艰辛休在乎。五口仍须谋口腹，两肩尚喜戴头颅。检闲且学孙登啸，狂至还敲处仲壶。莫被庸虚名利诱，乐留海角作伧夫。
山林得句 其二	[当代] 陈振家	不须辟谷与餐烟，心得安闲便是仙。寄兴风骚尘滓外，优游林壑野溪边。吟虫歌鸟蓬丘侣，樵友田翁谈笑缘。百岁人生如电抹，得鱼所贵在忘筌。
山林得句 其一	[当代] 陈振家	老树霜根络峻崖，漏光漫洒破茅斋。嗟生慨世思何益，心淡人闲境自佳。一个乾坤匆过客，片时水石好情怀。壶公巢父规模小，数顷山枝寄懒骸。
与故雨瀹茗	[当代] 陈振家	茅屋山间坐野云，柴烟袅袅吐绳文。初升炉火如飞旆，欲滚泉汤若聚蚊。泄髓雷芽含嫩绿，逐风山卉送遥芬。颠狂不管旁人谔，烂饮忘形我共君。
晌后新晴	[当代] 陈振家	云卷烦人万缕丝，晴光映树绿离披。鸟欣清爽争调舌，花趁暖和频上枝。山曲苔稠穿径滑，春溪水满坠乌迟。遥知岩谷多新笋，恰好刓来及晚炊。
欹枕	[当代] 陈振家	南禽百部啭山庭，欹枕徐观本草经。小犊深情鸣翠岭，野花自发送芳馨。风轻人静心舒惬，日暖鸡闲目欲瞑。寂寞蓬庐无客至，千章云木拂天青。
卅六生朝有咏	[当代] 陈振家	乖音错节正声移，坎坷征程料自知。卧窟秋蛇为命数，丧家之犬作宗师。洪涔浸死初芽粒，烈焰先燎最弱枝。仰看苍鹯横广宇，身沾草露立多时。
投老自况 其三	[当代] 陈振家	行老作诗多凑句，成心用以战空虚。自无能耐干时务，略有闲情咏起居。坐烂窗前交脚椅，看残案上脱皮书。诚知根柢如蒿浅，苦学前人獭祭鱼。
投老自况 其二	[当代] 陈振家	岁月不饶投老身，历书又换一年新。才非应世寿何用，诗未登堂学已贫。流水声中嗟荏苒，夕阳槛外养精神。千篇写罢堪糊壁，更无骏骨可骄人。
愤言	[当代] 陈振家	幽怀孤旷守林泉，瓠系韬藏过七年。躯壳所须存饮啄，精神能藉待抽烟。轮回日月煎人寿，感慨邦家见韵笺。恨透奸邪无厄报，怒将白眼对青天。
闲愁偶袭	[当代] 陈振家	寡侣无聊暇刻多，羁怀懊躁奈之何。山如病叟恋残照，水似离人唱别歌。坐黑萧斋空晦滞，吟黄律句笑蹉跎。平生事与眼前景，恍若羸驴困碾窝。
观五友书画联展书赠参展诸君	[当代] 陈振家	莫管驹光似掷梭，壮怀未老乐尤多。千峰纸上风云动，百体毫端心手摩。雅趣同倾欣并驾，秀岑互映见巍峨。山阴道士倘经此，定觅诸公乞易鹅。
呈精华兄	[当代] 陈振家	天下契缘微妙纷，不罹劫难岂逢君。但凭略叙平生抱，便识咸归耿介群。交以淡成同水色，谊因性适若松云。诗文棋艺相陶乐，白首如新各自欣。
兔年试笔	[当代] 陈振家	又是春风含淑时，九州生色正宜诗。卅年喜见除穷白，百姓同欣解困疲。孰免败梢随大汎，岂无妙手理烦丝。炎黄儿女齐匡护，华夏中兴定可期。
赠雁弟	[当代] 陈振家	蹉跎岁月两忘年，胶漆相投各畅然。秋瘴深严同卷迹，荒途跋涉苦周旋。支离身世谁呵问，沉没才思孰解怜。老大幸逢新日丽，开怀共沐晚晴天。
在台振汉兄妹四人回梓祭祖喜极有赋	[当代] 陈振家	乖隔多年一面悭，滔滔海峡两重天。不因蜗角纷争事，何累苍生颠沛连。棠棣有根终远握，车航无阻喜联翩。相逢且借酒杯祝，共颂安康幸福绵。
涉想所至	[当代] 陈振家	造物生吾固有由，岂嫌马勃与牛溲。少而拙讷随编派，老近疏愚逐大流。香草美人同陌路，米泔菜叶共春秋。铅刀一割粗能用，偶动诗怀咏翠丘。
木兰花	[当代] 陈永正	月华前夜趋圆美。绮陌相逢微有意。娇春一抹上潮腮，低眄情知偷忍泪。别来解识相思未。薄晚看云如浪起。倩魂休共鹊南飞，只恐当风容易坠。
木兰花  木兰	[当代] 陈永正	斜阳无限浮云蔽。望断高楼须掩袂。人间旧苑等沧波，莫问河山肠断地。东风不管人身世，消息空传青鸟唳。眼前绿树已阴阴，中有娉婷千点泪。
木兰花  古意	[当代] 陈永正	罗衾逐渐知寒暖。日日妆楼销望眼。当初只信是同心，那道同心尤易变。柳花溶曳过前甸。谁分千娇盈路见。泪珠有用赎春回，宛转不辞肠百断。
莪默绝句集译笺乙集 其四九八	[当代] 伯昏子	诺诺阿唯三教门，自能左右尽逢源。尔躬既得贤愚敬，纵有微瑕谁敢言。
莪默绝句集译笺乙集 其四九七	[当代] 伯昏子	曾从灵界受玄闻，万类甄陶在一身。人兽仙魔此躯并，含元体物幻耶真。
莪默绝句集译笺乙集 其四九六	[当代] 伯昏子	欲海沉沦何处边，怆神销骨度华年。心头镇压千般事，终碎精魂化碧烟。
莪默绝句集译笺乙集 其四九五	[当代] 伯昏子	早知司命性乖张，毒螫相追无处藏。不爱良人爱浪子，岂因昏愦抑愚狂。
莪默绝句集译笺乙集 其四九四	[当代] 伯昏子	祸种俱教锁箧中，侍儿谙晓我情衷。寻常一样愁乡月，才有杯觞便不同。
莪默绝句集译笺乙集 其四九三	[当代] 伯昏子	曾睹陶工妙手旋，澄泥零落出瑚琏。蓦然回首凝眸处，初祖尘躯恣意抟。
莪默绝句集译笺乙集 其四九二	[当代] 伯昏子	坱圠无垠贱者全，良人质物易粮钱。戋戋微若优昙钵，犹胜如斯湛湛天。
莪默绝句集译笺乙集 其四九一	[当代] 伯昏子	魄化酒浆身化罂，灵为鸣籁体为笙。依君测度人何若，走马幻灯心独明。
莪默绝句集译笺乙集 其四九○	[当代] 伯昏子	去不由衷枉见招，来非所愿亦无聊。一言可蔽君知否，生住去来宜毁销。
莪默绝句集译笺乙集 其四八九	[当代] 伯昏子	运系冥冥且莫愁，焉劳口舌与行修。明朝万事皆前定，恩允何曾向尔求。
莪默绝句集译笺乙集 其四八八	[当代] 伯昏子	或付炽心幽府焚，终须坐待燄云熏。休教慈悯予真宰，谁学谁教有定分。
莪默绝句集译笺乙集 其四八七	[当代] 伯昏子	愿主一倾慷慨杯，更充丰廪粟成堆。仙浆令我狂欢醉，疾首浑然忘祸灾。
莪默绝句集译笺乙集 其四八五	[当代] 伯昏子	饕餮安须蹙额颠，理须持正视同然。醉醒无别但长饮，入地永难重见天。
莪默绝句集译笺乙集 其四八六	[当代] 伯昏子	愿神重虑定坤乾，万物一新呈目前。除我名于生死簿，直教跳脱奈何天。
莪默绝句集译笺乙集 其四八四	[当代] 伯昏子	翼仙拂曙御风临，奉爵拟邀同啸吟。且唱雄王化尘土，年轮月毂碾骎骎。
莪默绝句集译笺乙集 其四八二	[当代] 伯昏子	同心拟结但空叹，孑立茕茕不自安。愁绪无凭与谁说，欢情苦痛恨奇难。
莪默绝句集译笺乙集 其四八三	[当代] 伯昏子	忽听呼召集神宫，犹卧垆前曦始红。肃穆虔祈时即至，莫相接耳貌宜恭。
莪默绝句集译笺乙集 其四八一	[当代] 伯昏子	呼朋携酒乐花间，虽悔迷津难自还。洚水警予休絮说，但倾洚酒荡身瘝。
莪默绝句集译笺乙集 其四八○	[当代] 伯昏子	幽居独处竞猜疑，鹊起声名更毁訾。贤若由巢亦须记，人间不必觅相知。
莪默绝句集译笺乙集 其四七九	[当代] 伯昏子	乾馕更有异香闻，斗酒羊肩谁与分。花靥茅庐相对坐，直堪粪土万邦君。
莪默绝句集译笺乙集 其四七八	[当代] 伯昏子	倘有殷勤斗酒缘，不妨大啜暂成仙。吾抛悽怆君离肃，顿遣身魂纵九天。
莪默绝句集译笺乙集 其四七七	[当代] 伯昏子	卿何但为己欢愉，忍把忧瘝寄友于。卓智澄灵毁堪泣，咸将屠灭一何愚。
莪默绝句集译笺乙集 其四七六	[当代] 伯昏子	抖擞精神共乐天，安居莫向大荒迁。欲缰情锁安能戴，何若幽囚释万千。
莪默绝句集译笺乙集 其四七五	[当代] 伯昏子	圣容时隐白云深，或现旻天万国临。独造独观如独戏，荣光独赏至而今。
莪默绝句集译笺乙集 其四七四	[当代] 伯昏子	须弥转毂陋庐间，醉里还同一芥看。欲质微躯换佳酿，酒家哂弃如泥丸。
莪默绝句集译笺乙集 其四七三	[当代] 伯昏子	上师恨与馆娃逢，直诘荒淫似罪佣。女曰吾诚浪形迹，尔心岂若貌雍容。
莪默绝句集译笺乙集 其四七二	[当代] 伯昏子	汩汩琼浆浇病骸，晶莹幻若玉新裁。行人误认仪狄降，敬问我从何处来。
莪默绝句集译笺乙集 其四七一	[当代] 伯昏子	虫沙猿鹤帝君抟，憎命洪钧独自旋。戴罪身由尔迁谪，不知造我竟何缘。
莪默绝句集译笺乙集 其四七○	[当代] 伯昏子	司命无情终一逢，但拼心力享尘中。信知彼岸无何有，去日惟携双手空。
莪默绝句集译笺乙集 其四六九	[当代] 伯昏子	柔情似水荡愁山，趁此良辰暂赋闲。但恐渊恩未能久，稍淋甘露即离还。
莪默绝句集译笺乙集 其四六八	[当代] 伯昏子	对酌围罂消困酲，杯樽频满错筹觥。携卿他日酆都去，同被陶人作酒罂。
莪默绝句集译笺乙集 其四六七	[当代] 伯昏子	真朴无知是有知，垆前但饮永生卮。除斯安得归真朴，天下愚夫难悟之。
莪默绝句集译笺乙集 其四六六	[当代] 伯昏子	偶入陶坊恍惚行，旋钧但睹走营营。丐足君颅杂然没，娉婷泥瓮宛然生。
莪默绝句集译笺乙集 其四六五	[当代] 伯昏子	常共圣贤相见欢，一麾或把指金銮。但倾照世杯中酒，后羿终从墓草看。
莪默绝句集译笺乙集 其四六四	[当代] 伯昏子	赤醪血艳溢深罂，世嫉能疗请尽倾。何处得朋如此物，醇真不杂慰平生。
莪默绝句集译笺乙集 其四六三	[当代] 伯昏子	拂曙玄天银练移，惊鸦凄切起哀思。忽看光染琉璃界，一夜浮生逝未知。
莪默绝句集译笺乙集 其四六二	[当代] 伯昏子	青涩蒲桃熟转甘，酿成味烈一杯衔。良材既斲湘灵瑟，白琯何能再削劖。
莪默绝句集译笺乙集 其四六一	[当代] 伯昏子	慧心独运体群经，殊美惟看二义明。禁食持斋胜饕餮，幽居强若聚朋行。
莪默绝句集译笺乙集 其四六○	[当代] 伯昏子	红尘谲诈友难依，暗赠一言君勿疑。忍痛休寻解毒药，烦愁莫使路人知。
莪默绝句集译笺乙集 其四五九	[当代] 伯昏子	无限风光醉眼中，瑶池泉沸碧葱茏。愁消荒野成仙界，天女行行乐不穷。
莪默绝句集译笺乙集 其四五八	[当代] 伯昏子	俗世玄机已识真，何教惶惧噬其身。莫期万事屈君意，但向眼前欢乐陈。
莪默绝句集译笺乙集 其四五七	[当代] 伯昏子	天祸全将付一樽，忍安舛世伏乾坤。此身终始皆于土，惟独今时土上存。
莪默绝句集译笺乙集 其四五六	[当代] 伯昏子	绛唇歌酒与娈童，琴瑟玩珍诸物充。尘世欢愉皆泡影，倘君不舍一身空。
莪默绝句集译笺乙集 其四五五	[当代] 伯昏子	浊囊一旦戴闲闲，便落阎君掌驭间。贲育来围惟自禦，休期魏忌却师还。
莪默绝句集译笺乙集 其四五四	[当代] 伯昏子	经义何须争讼之，但书一纸谪杯诗。倦身当日酒中没，恰若真神赦宥时。
莪默绝句集译笺乙集 其四五三	[当代] 伯昏子	五觉四元难究穷，幽玄乃一抑多宗。终将闻笛随尘去，小酌即乘风入空。
莪默绝句集译笺乙集 其四五二	[当代] 伯昏子	一片乾糇酒一囊，散银常匮富诗章。陋居常与佳人伴，不换千年帝祚长。
莪默绝句集译笺乙集 其四五一	[当代] 伯昏子	承瘝忍苦为疗伤，处祸不惊瘳有方。穷困犹存感恩意，斯途必可得丰穰。
莪默绝句集译笺乙集 其四五○	[当代] 伯昏子	渎神枉道罪难逃，谣诼嫉余尤善謟。诸过缠身纵坦认，谗人能否转清高。
莪默绝句集译笺乙集 其四四九	[当代] 伯昏子	众妙之门汝最真，何从何去启吾门。凡人所指皆为妄，独汝真言可永存。
莪默绝句集译笺乙集 其四四八	[当代] 伯昏子	检点平生债有终，一来一去尽空空。停杯惜命君休劝，饮否皆归抔土中。
莪默绝句集译笺乙集 其四四七	[当代] 伯昏子	假节虚文心倦加，殷勤彩袖劝杯叉。拜毡缠帕换新酒，赢得安然自在誇。
莪默绝句集译笺乙集 其四四六	[当代] 伯昏子	狂醉前宵礼尽愆，举杯恨掷石拳拳。忽闻杯跃怒相叱，卿必随吾同覆颠。
莪默绝句集译笺乙集 其四四五	[当代] 伯昏子	倘得荣归高士行，宜收矫节卸严装。先尝一盏杜康酒，再与美人嬉荫凉。
莪默绝句集译笺乙集 其四四四	[当代] 伯昏子	行状渐书至卷脚，寒冬已逝春潮作。人生诚若毒砒霜，除却酒浆难救药。
莪默绝句集译笺乙集 其四四三	[当代] 伯昏子	漫寻征迹艳词篇，至乐心声出少年。倘伴婵娟美如月，愿将刹那换长年。
莪默绝句集译笺乙集 其四四二	[当代] 伯昏子	人间何处可疗伤，天路漫漫终至乡。待得万年冬日尽，如花复艳绽芬芳。
莪默绝句集译笺乙集 其四四一	[当代] 伯昏子	清魄曾为金屋娇，长门何事对寒寥。秦楼已失良欢会，莫向凡尘寄玉箫。
莪默绝句集译笺乙集 其四四○	[当代] 伯昏子	宵吟恐破侣俦宁，夜寤啼天不忍听。富贵荣华莫矜得，藏舟盗去有谁醒。
莪默绝句集译笺乙集 其四三九	[当代] 伯昏子	庖厨尘世逐腥中，杂列佳肴实乃空。饕餮吞身至丧宝，持身不失一何丰。
莪默绝句集译笺乙集 其四三八	[当代] 伯昏子	人间最美是蔷薇，如酒胜于珠蚌晖。时运春风旧曾识，此番何故又相违。
莪默绝句集译笺乙集 其四三七	[当代] 伯昏子	拟请陶人暂息工，莫将尸骨恣抟攻。忍看圜转陶轮上，尽碎侯王血肉红。
莪默绝句集译笺乙集 其四三六	[当代] 伯昏子	清魂倘得弃皮囊，须化飞天绕玉皇。降此凡尘为异客，能无愧怍去银潢。
莪默绝句集译笺乙集 其四三五	[当代] 伯昏子	圜转穹苍挫欲心，寡欢破碎裂衣襟。饮浆恨遇泥沙下，运息偏逢毒焰侵。
莪默绝句集译笺乙集 其四三四	[当代] 伯昏子	人生果若戏台空，日日笙歌乐不同。万事当能制所欲，报偿何惧百年终。
莪默绝句集译笺乙集 其四三三	[当代] 伯昏子	一思天髓费踌躇，何视正邪同若无。孽海沉迷恩可悟，但求免我一生辜。
莪默绝句集译笺乙集 其四三二	[当代] 伯昏子	机阱天教布满途，战兢忧坠怕遭屠。率滨帝力无穷已，顺命亦难逃罪辜。
莪默绝句集译笺乙集 其四三一	[当代] 伯昏子	地造天生气若蕳，一朝饮罢去斯间。千言万语应须记，入地上天皆不还。
莪默绝句集译笺乙集 其四二九	[当代] 伯昏子	美馔心期降至尊，失而复得我终存。他年一饮迎宾酒，即可逃离生死门。
莪默绝句集译笺乙集 其四三○	[当代] 伯昏子	生涯虽惯酒沉沦，凡辈何须责我身。诸恶如皆醉翁作，世间安有一醒人。
莪默绝句集译笺乙集 其四二八	[当代] 伯昏子	往圣前贤何处观，纷埋幽幻土中寒。玄谈妙谛风中散，真物但从杯底看。
莪默绝句集译笺乙集 其四二七	[当代] 伯昏子	幽心玄秘费思量，智者搔头恨断肠。天上人间安可得，人间天上醉中尝。
莪默绝句集译笺乙集 其四二六	[当代] 伯昏子	何若美鬈流赏中，凡论哲理已成空。毋教司命飨君血，举盏漫倾缶血红。
莪默绝句集译笺乙集 其四二五	[当代] 伯昏子	晨言罢饮自今宵，柳七从玆远酒寮。忽遇蔷薇春日灼，前衷旧誓掷云霄。
莪默绝句集译笺乙集 其四二四	[当代] 伯昏子	谁鼓虚无橐龠风，未开草昧即鸿蒙。观无驰运深渊面，身后乃空前亦空。
莪默绝句集译笺乙集 其四二三	[当代] 伯昏子	谷风悲响尚迟淹，老至声名渐已潜。胼胝渐成马蹄足，空将驴尾拟疏髯。
莪默绝句集译笺乙集 其四二二	[当代] 伯昏子	芸芸万物伏君阶，贵贱无论祝祷偕。君赐福兮或降祸，我之福祸任安排。
莪默绝句集译笺乙集 其四二一	[当代] 伯昏子	大块体成真宰灵，观身奇妙运冥冥。自脩可否臻佳善，一变初离大范形。
莪默绝句集译笺乙集 其四二○	[当代] 伯昏子	惟当独仰上天恩，抵罪以功安可论。恶善虽行当未作，慈怀由己否臧存。
莪默绝句集译笺乙集 其四一九	[当代] 伯昏子	往事悠悠悔万般，最难诀别醉乡关。纵成清教一高士，不舍仙浆尘世间。
正月初一归自临湘记青坡景	[当代] 卢青山	吹面风来已不寒，太阳光暖似能燃。山阳雪尽山阴白，正得冬春两并看。
君山作 其二	[当代] 卢青山	当年诗句已龙飞，重到卢郎梦更非。醉里拿舟醒又止，水天迷渺欲安归。
大雪饮肖家，醉馀杂书。时随而饮，随而书，随而观雪，真大乐事 其七	[当代] 卢青山	山上红黄间紫斑，觉春颜色太烦繁。今朝可喜弥天雪，只剩松阴列酒盘。
大雪饮肖家，醉馀杂书。时随而饮，随而书，随而观雪，真大乐事 其二	[当代] 卢青山	六出花飞继菊花，明年春色已催芽。呼童剖竹成冰橇，一路风驰访众葩。
大雪饮肖家，醉馀杂书。时随而饮，随而书，随而观雪，真大乐事 其一	[当代] 卢青山	沧海群山一色包，摇曳乾坤万里潮。我立太空茫渺里，看地球亦雪飘飖。
岁暮归自临湘，途中微雪	[当代] 卢青山	摇荡春边絮影乎？谛观才见乍看无。人间万丈淤泥备，纵倒天倾未可图。
卢智晖处醉作	[当代] 卢青山	少年狂放近来收，未减悲凉意怎休。譬拾江潮入茶鼎，腹里惊涛万折流。
屡醉卧肖卢处，作此示之 其二	[当代] 卢青山	相招日日晨兼夜，二三子共二三年。在在可斟可长醉，家家有榻为吾悬。
屡醉卧肖卢处，作此示之 其一	[当代] 卢青山	暑落秋升夜可人，小筵千尺借空坪。不辞醉眼生花缬，痴向天中认酒星。
绝句六首 其六	[当代] 卢青山	阆苑帘开一瞥窥，檀香幽渺许谁陪。少年才调颓然尽，误却凭栏百折眉。
绝句六首 其五	[当代] 卢青山	宵宵长梦故人来，海思云怀未算哀。却恐酕醄心涸尽，前情纵忆不能悲。
绝句六首 其四	[当代] 卢青山	前溪日逐涨蛙声，醉里相携步未平。泥下鳅条岩下蟹，爱君当不怪烹君。
绝句六首 其三	[当代] 卢青山	酡而醉者卧垆边，顾而笑者满人间。二三子来扶我起，倾囊为付酒家钱。
绝句六首 其二	[当代] 卢青山	桐花落尽水初生，燕子时来访旧人。我亦是今还是昔？迎君一笑不分明。
绝句六首 其一	[当代] 卢青山	牛溲马勃随人弃，狗苟蝇营谢不能。天载吾名坡岭上，诏吾溪石住今生。
四月作二绝 其二	[当代] 卢青山	十年断续偶相俪，中有层帷不可窥。叵耐重逢春雨里，不成欢喜不成悲。
四月作二绝 其一	[当代] 卢青山	记呼人醒偃双眉，两段霞纱护隐微。自不分离仍不合，一生相看两平飞。
春日作	[当代] 卢青山	前山对面绿都成，一角风庭静可人。长日消磨桐影下，抛书时听落花声。
三月某日共肖夫妇并卢出作随意游，随记所历。久不作诗，手拙如脚矣 其七	[当代] 卢青山	可游者水似沧浪，可载者云归帝乡。可弃者世如绳索，可悲如我空彷徨。
三月某日共肖夫妇并卢出作随意游，随记所历。久不作诗，手拙如脚矣 其六	[当代] 卢青山	杜鹃花发许风流，唢呐疯吹百自由。儿女自惭伧俗甚，一枝簪上万山头。
三月某日共肖夫妇并卢出作随意游，随记所历。久不作诗，手拙如脚矣 其五	[当代] 卢青山	纠缠衣食更文章，老尽青春腐尽肠。看取洲头双觳觫，只消新草与湖光。
三月某日共肖夫妇并卢出作随意游，随记所历。久不作诗，手拙如脚矣 其四	[当代] 卢青山	春山鸟啭往相还，剩欲吟诗意已阑。隔岸菜花黄十里，能书长卷地天间。
三月某日共肖夫妇并卢出作随意游，随记所历。久不作诗，手拙如脚矣 其三	[当代] 卢青山	盖茅为顶土为墙，老者相迎面有霜。我亦欲来浮两桨，人间惆怅事犹长。
三月某日共肖夫妇并卢出作随意游，随记所历。久不作诗，手拙如脚矣 其二	[当代] 卢青山	一亩湖滩绿可看，正从冬雪夺春还。眼中新草参枯草，心底中年杂少年。
三月某日共肖夫妇并卢出作随意游，随记所历。久不作诗，手拙如脚矣 其一	[当代] 卢青山	短尾一寸亦称鳞，巨海沧澜寄此身。我能食子犹放子，细想人间死与生。
不知	[当代] 卢青山	不知我者谓我狂，知者可谓我中伤？电子信息时代里，古书独握泪沱滂。
某日来还书，予适出，留笺记书名而去。即题其笺上二首 其二	[当代] 卢青山	七百日痛数韶光，在天为短在人长。肝肠剩许留些半，留到回看更断肠。
某日来还书，予适出，留笺记书名而去。即题其笺上二首 其一	[当代] 卢青山	两岁唯情百样悭，更留何物慰孤寒？书名一纸羌无意，犹看千番与万番。
八月二十九病起秋来，聊为赋此五首 其五	[当代] 卢青山	少日宏图梦久寒，文章小技亦将删。今生剩有长闲在，日向杯中讨睡眠。
八月二十九病起秋来，聊为赋此五首 其四	[当代] 卢青山	层林渐薄怯衣裳，冷落空山旧夕阳。日暮修篁不堪倚，君看觳觫自难当。
八月二十九病起秋来，聊为赋此五首 其三	[当代] 卢青山	红妆照水百娇柔，可耐南塘一夜秋？荷叶不知荷落尽，风中摇曳自悠悠。
八月二十九病起秋来，聊为赋此五首 其二	[当代] 卢青山	病起衰躯正觉秋，前溪苔石小淹留。清流冉冉风泠细，两样深寒入怅惆。
八月二十九病起秋来，聊为赋此五首 其一	[当代] 卢青山	秋风渐至蝉犹在，黄菊未开酒已斟。浓睡不知前夜雨，起来梧叶满前庭。
似即生日夜作四首 其四	[当代] 卢青山	古人已古后人后，更厕其间谁欤某。临风独啸海潮生，啸馀自向山中土。
似即生日夜作四首 其三	[当代] 卢青山	昆仑之高不可及，九域之大行谁俦？我戴我头佩我剑，挈我心中万古愁。
似即生日夜作四首 其二	[当代] 卢青山	微云月色夜寒荒，独立长秋顾八方。总觉浮生如有待，问待何物自茫茫。
似即生日夜作四首 其一	[当代] 卢青山	不知者谓我何求，知我者谓我心忧。我自知否不知否？廿八年来问未休。
双花水库	[当代] 卢青山	时不见人双鸟语，偶能得客一湖惊。青山水底伸头出，杂木生如乱发生。
往建新农场探哨子，途中书所见三首 其二	[当代] 卢青山	沿路商橱尽锁门，移家犹有乱车奔。恨身不似轻盈鸟，快驾长空万里云。
往建新农场探哨子，途中书所见三首 其一	[当代] 卢青山	道说长江正决堤，行人携子挈家移。清蝉不识人间险，自在树颠高处啼。
有赠 其九	[当代] 卢青山	前缘未了何须了，后事难期强且期。期子珍重复珍重，俱到秋风落叶时。
有赠 其七	[当代] 卢青山	更乞高尘幻想为？出林孤树有风摧。人生只在夫和子，此外悲欢可尽推。
有赠 其六	[当代] 卢青山	万里天南失意归，霜风正夏削蛾眉。怎堪乍脱樊笼了，又锁笼中掩抑啼。
有赠 其五	[当代] 卢青山	不能回首是前尘，偏有相逢到此生。我未成名君已嫁，因何两觉不如人？
有赠 其四	[当代] 卢青山	嬉嬉砚角共书旁，忽忽临歧看橐囊。正似溪流分两股，愈行愈远愈苍茫。
有赠 其三	[当代] 卢青山	老翁久作九泉土，幼子将成双鬓霜。欲语前情更何语？况兼旧屋亦灰扬。
有赠 其二	[当代] 卢青山	蓬门久为世人弃，暮夜伊谁相扣来？忆子貌如秋万里，酣莲一朵肯孤开。
有赠 其一	[当代] 卢青山	十数年前事如箭，倏然飞到眼前来。南湖野水春风路，豆荚青眸相对开。
绝句 其四	[当代] 卢青山	一舟如影伴彷徨，万古风尘压鬓霜。且莫穷寻归去路，已将飘泊当家乡。
绝句 其三	[当代] 卢青山	片月孤星冷淡光，穷崖野宿地为床。山云绕破思乡梦，又认云山似故乡。
绝句 其二	[当代] 卢青山	长天远水两苍茫，偶泊犹行自可伤。一样炊烟起墟落，是人故国我他乡。
绝句 其一	[当代] 卢青山	敝囊何事久流飘，疲绝身心念念消。只为梦中归路近，起来弥觉故乡遥。
绝句 其二	[当代] 卢青山	楼台寂落过流萤，瑟瑟风弦振败林。梦起长街千遍绕，一天明月冷无声。
绝句 其一	[当代] 卢青山	半抱琵琶拨复停，清歌未唱坠梁尘。座中聋瞽听不见，从子千声与万声。
同前作	[当代] 卢青山	不离踪迹恨离心，醒里难寻且梦寻。可叹梦寻犹不得，犹将衷臆系旁人。
千首	[当代] 卢青山	千首可轻万户侯，一句可能回万牛？我恨不能决巨坝，泻长江入诗中流。
五年	[当代] 卢青山	五年前识甫离孩，偶尔相存万感哀。我渐衰颓君渐长，一生能得几回来。
端午为薛作一首又三章 其四	[当代] 卢青山	我亦巴陵旧酒徒，归帆久落乱山头。一樽更欲斟山鬼，为我长吟屈子愁。
端午为薛作一首又三章 其三	[当代] 卢青山	万古功名一羽毛，华亭悔煞鹤声高。怀王若作英明主，谁诵九歌逐浪潮。
端午为薛作一首又三章 其二	[当代] 卢青山	轻舟浮水泛江潮，暖日斜风未忍消。看取游人归去后，有魂寂寞诵离骚。
六月四日作莫似 其三	[当代] 卢青山	万感痴投投暗道，而今那复更相思。不题一字赠红叶，当作无言送别诗。
六月四日作莫似 其二	[当代] 卢青山	滩经十八力都空，从此平流向海中。莫似山中千段瀑，一回更跌一回凶。
五月十三游双花水库，同者肖、李 其六	[当代] 卢青山	水乞青山陪寂寞，青山寂寞要人陪。我亦欲陪山共住，谁能陪我筑山扉？
六月四日作莫似 其一	[当代] 卢青山	骇然梦醒堕高坡，从此斯生乞若何？莫似微船行海浪，一波才落又爬波。
五月十三游双花水库，同者肖、李 其五	[当代] 卢青山	初摇两桨力难当，五月枯禾烈太阳。不必开衣裸膛臂，风来染水自清凉。
五月十三游双花水库，同者肖、李 其四	[当代] 卢青山	悠悠兰桂高低桨，落落苍穹上下光。水鸟惊飞名未识，聊从比翼认鸳鸯。
五月十三游双花水库，同者肖、李 其三	[当代] 卢青山	青山一折一坡陀，水鸟时来拂面过。小艇吞湖行不住，沿途吐出两边波。
五月十三游双花水库，同者肖、李 其一	[当代] 卢青山	夹径草莓红似朵，裹山丛竹碧如烟。路回最诧池塘小，分得苍穹半亩天。
横铺遇人作	[当代] 卢青山	丱角才离二七龄，相怜未解始相亲。问渠何事飘重海，不对门庭住一生。
惊心二首 其二	[当代] 卢青山	浑沌痴顽最可钦，穷年何苦苦求真？正如筝放残春里，越到高巍越不明。
惊心二首 其一	[当代] 卢青山	惊心世态如蓬乱，过眼韶光似梦蘧。寻道十年终有获，果然今日到迷途。
苍山二首 其二	[当代] 卢青山	十年小策共苍山，何物壮怀不尽删？君看幽泉终日语，更无一句及人间。
苍山二首 其一	[当代] 卢青山	苍山日逐起葱茏，不隔垂帘花信风。可喜清衾听夜雨，醉抛书卷养双瞳。
春日作五首 其五	[当代] 卢青山	一径蛇回日往还，杂花清切共弯环。岂必相停深细赏？来逢偶尔去偶然。
春日作五首 其四	[当代] 卢青山	连朝雨色似隆冬，对坳嫣桃寂寞红。我亦深愁无意绪，不妨吹落任流风。
旅途间季子约以翻书作诗恰翻得何其芳先生《偶成》一律因以即景为题步其韵	[当代] 陈振家	地骋天驰跳绿茵，铁龙东去静无尘。远来才作省垣客，此去复归潮郡人。一路山原形不改，百年故事几经新。虽无大义酬奔走，探子看孙亦自春。
别趣	[当代] 陈振家	频敲难解义山真，入仄穷幽别有津。水底蓬尘非浪说，佛头鸟粪岂无因。不妨喀纳斯湖怪，来会神农架雪人。紫凤天吴寓机巧，纵横裁出更鲜新。
英雄	[当代] 陈振家	天下本无西与东，英雄所见略差同。甚缘得理何缘错，胜者为鸡败者虫。都向饥愚氓众里，唆挑斗死壑沟中。偶膺一个虚名号，赚得痴人一鞠躬。
游于沪忽触先君参与淞沪抗日之事慨然有咏	[当代] 陈振家	七十三年如电掣，抗倭烽火此间开。义师慷慨守疆去，父辈精诚赴难来。幸免头颅捐国患，却为背景陷牢灾。亟行乱政真无赖，往事空教赤子哀。
偶过昔年海陬有感	[当代] 陈振家	林阴曲径海之滨，见证相欢相别因。含泪笑容酸我鼻，揪心离句颤伊唇。放翁恨注钗头凤，后主愁倾虞美人。几度回看成永忆，明眸皓齿细腰身。
与人游山遇雨	[当代] 陈振家	万壑摇青入眼中，杜鹃叫处岫冥蒙。溪云忽送斜飞雨，林树争抓横闯风。日隐天凉方觉好，汗干衣湿兴方隆。却嫌伙友偏多事，拽去村边神主宫。
检稿偶拾二首 其二	[当代] 陈振家	逐流一叶任波腾，前辙回看乱似绳。镇日观书曾不倦，与人办事若无能。浮生阅历未堪诩，半箧歌诗容有矜。老去诚知俄顷事，黄泉何处觅吟朋。
检稿偶拾二首 其一	[当代] 陈振家	曾丁劫难卧林泉，微抱硁硁过十年。叹我人存心已老，笑他身死壳仍坚。幸逢陨石离黄道，免见银河决昊天。还趁未填沟壑日，从头检点旧诗篇。
感事漫成	[当代] 陈振家	六十年来二气蒸，可怜世运乱如绳。整人事业方沉寂，贪墨工程即勃兴。偷谷鼠翻墙角瓮，趋炎蛾绕案前灯。竹竿下水无干处，华夏诸孙能折腾。
闲居书兴二首 其二	[当代] 陈振家	半生乖隔半生平，逐世随流任晦晴。剩得头颅谁问价，空留月旦自题评。疏狂从古何能达，道地于今也不成。琼岛烟霞长入梦，伫看篱菊有余情。
闲居书兴二首 其一	[当代] 陈振家	云狗随风日日新，红尘故事莫当真。兴来煮水试新茗，客去披书对古人。硕鼠有牙兼有角，我心无镜也无尘。此身早属蒿莱辈，何必追寻屈子邻。
过旧山村	[当代] 陈振家	折绕溪滩过石桥，骎骎杂草间芭蕉。空村岑寂鸡鹅杳，旧屋歪斜门牖凋。数只蜻蜓随意耍，一池科斗纵情摇。而今农户钱囊鼓，各造新居气象饶。
联合国气候会议	[当代] 陈振家	莫夸齿落舌头柔，人性终归坏地球。百国精英偏本土，万吨核弹隐蒿丘。偷梁换柱理如得，诿短谋长辩似流。环境资源等闲毁，剩谁最后叫休休？
戏题七夕	[当代] 陈振家	天上人间怎拍拖，一簪掷去化银河。忽焉星道成津浦，自此娇娃别帅哥。倘说经年才一会，似应好事合多磨。若非王母装聋哑，几只鸟儿能济么？
雁荡山	[当代] 陈振家	水火诸神幽兴饶，相携共把淅山雕。万年古莽开灵胜，千朵奇峰插秀霄。怪石险崖三景绝，轰雷喷雪两龙骄。如诗似画难名状，踏遍岩峦未觉遥。
杭州灵隐寺	[当代] 陈振家	世间多少佳风景，只有僧家最解情。万木遮天岩窈窕，两山挟峙殿纵横。游人顿觉娱心眼，佛子应忘旧姓名。倘许容归斯处隐，胜于东去觅蓬瀛。
游杭州西湖	[当代] 陈振家	七十阿翁命数殊，平生首次见西湖。方知能醉苏公魄，只为如亲西子肤。柳浪烟波涵岛岫，花堤绮阁绕芳芙。天堂若样未曾睹，但觉此间天下无。
游虎丘	[当代] 陈振家	不到虎丘诚憾事，苏子佳言岂浪评。绝壑陡崖衔翠树，飞桥斜塔悦青睛。石头曾听生公法，山肋并沾吴主名。人物风光两堪醉，云岩行遍有余情。
访南社	[当代] 陈振家	百年纪念我来迟，甫到阊门念在兹。素壁图文传往事，美诗志节见当时。千秋痼疾成灾害，一代风云赖鼓吹。力挽神州帆舵转，诸公功德不容疑。
苏州	[当代] 陈振家	双眸催足下苏州，如画风光久欲游。黛瓦粉墙吴语软，小桥流水柳烟幽。望园似赏西施貌，忆史空嗟伍子头。名囿古踪看不暇，即为过客亦风流。
过江南贡院	[当代] 陈振家	古来文战死生地，摇撼千年士子襟。心血百缸同日呕，棘围十里瞬时喑。鳌头秦桧谁曾料，榜末孙山岂易寻。多少怀才嗟不遇，空余匡国济时忱。
谒明孝陵	[当代] 陈振家	赤贫一跃成君主，若谓鹍鹏即此公。卓见非因生相异，良筹多赖握机聪。杀人颇恨快刀狠，治蛀宁无猛药攻。莫管后曹存诟病，能匡天下亦英雄。
谒中山陵	[当代] 陈振家	揖让江山谈岂易，舜尧而后见先生。为公天下非浮语，博爱群元付体行。恨未当时随大帜，相留异代谒遗茔。紫金山右深吾拜，久仰巍巍翠黛横。
南京	[当代] 陈振家	花草吴宫晋绮罗，六朝故事逐沧波。龙盘虎踞形依旧，歌馆楼台今若何。夫子庙前多食客，乌衣巷里漫蛛窠。匆匆一览繁华地，空忆秦淮风月歌。
豫园	[当代] 陈振家	岩壑园林老更痴，申江风物慰游思。层轩飞楝迎眸快，人境壶天蹀足宜。花影压楼娇鸟啭，水光涵石锦鳞嬉。允端孝念成瑰宝，赢得东南名气垂。
逛世博	[当代] 陈振家	不出国门看五洲，万邦风物一眸收。叹观造设如神旨，讶看庐庭别俗流。益世新招随处见，久期旧梦此番酬。语言肤色相逢异，恍在天方城里游。
上海	[当代] 陈振家	吴淞黄浦小渔村，亮相转身成国门。祭肉一杯群犬夺，洋场十里暗流奔。劫波难卷颔珠去，热血终教寸土存。今日宇寰同抉目，神州古岸立鹏鹍。
谴蚊	[当代] 陈振家	鱼虫鸟兽各堪群，败类唯憎豹脚蚊。偷袭已嗟真下作，饰乖尤厌读宏文。血珠施汝诚微事，朱点钤身却诩勋。怪底诸多阴狡辈，杀人无迹更流芬。
庚寅履端试笔 其二	[当代] 陈振家	日车何故猛加油，才度千禧又十秋。变换神州如看剧，抑扬人世似漂舟。远辞花絮空劳梦，欲断蓬根付迅流。投老更无尘杂念，唯将形迹托山丘。
庚寅履端试笔 其一	[当代] 陈振家	含日夭桃笑碧墀，东风入律又新禧。才翻寅虎开正历，喜接儿孙祝岁辞。放眼闲观山作画，倚楼细听鸟吟诗。佳辰合献试春句，细啜清茶赋竹枝。
郊行有句	[当代] 陈振家	人尽知吾懒拜迎，叩门客少一身轻。心闲更惜丘山静，虑淡爱看泉水清。出入烟郊追蝶影，周流林际听禽鸣。行逢村落偶来兴，邀个山公谈世情。
七十遣怀 其八	[当代] 陈振家	非仙非佛亦非神，转眼萧然槁木身。昔日朱颜呼不转，曾经白眼莫当真。七旬有命恒知足，一世堪夸是乐贫。天赐凡庸成定局，安康二字自须珍。
七十遣怀 其七	[当代] 陈振家	投老生涯百务疏，从容淡泊守清虚。偶邀老友花开日，待煮新茶月上初。美酒无缘终不染，香烟有害习难除。积年旧稿修犹懒，仼置箱橱喂白鱼。
七十遣怀 其六	[当代] 陈振家	感恩造化多抬爱，活到从心殊不差。书剑无成浑可憾，儿孙能济窃堪夸。老怀久共秋云淡，往事渐随烟水赊。洒罢庭花归内室，荧屏前面读中华。
七十遣怀 其五	[当代] 陈振家	丸奔球转瞬时间，弃我驹阴去不还。仙药难疗羸骨泰，春风岂染鬓毛斑。观书易倦心情惰，访友虚聊脚步悭。眠起看天无事做，一庭花木共优闲。
七十遣怀 其四	[当代] 陈振家	人寿几何焉可争，古稀能及已丰亨。劫灾煎迫欣仍在，好坏均分算扯平。面刻沧桑添气度，心无牵挂显闲情。盈虚有数莫多问，瀹茗楼头听鸟鸣。
七十遣怀 其三	[当代] 陈振家	激情到老逐年删，自赧未能分国艰。起坐翻眠随兴绪，陶分禹寸不相关。时光沉没茶烟里，生命消磨韵律间。算有一桩能长进，衰躯频挂鹧鸪斑。
七十遣怀 其二	[当代] 陈振家	物化天行不可知，悠悠世路且由之。数千字诱一场梦，七十年观半局棋。闲恨闲愁休自找，好山好水尚相期。斜晖温软情怀惬，蹑景追光胡不宜。
七十遣怀 其一	[当代] 陈振家	天生我质非能耐，克守平庸已可观。风月神仙殊不配，江湖名士岂相干。才疏幸免苍冥妒，诗拙空教子弟欢。年届古稀方省得，坐凭愚钝换平安。
读柳亚子诗有感	[当代] 陈振家	自古文人多大话，毫端屡见逞才雄。真教堂庙弥平主，恐与街亭马谡同。毕竟运筹帷幄下，岂如赏菊竹篱东。若然放手由公试，烂额焦头自此从。
次百川兄律诗四章 其三 重读桃花源记	[当代] 陈振家	武陵有境问无津，陶笔花开理想春。兽类共居终掠夺，人群屯聚必王臣。即凭食色已多事，若勿贪私定怆辛。到底舔唇聊解渴，劫尘至处复生秦。
次百川兄律诗四章 其二 风云	[当代] 陈振家	看惯风云百变容，此怀一味只疏慵。钻头觅缝多因妒，向背无端莫问踪。偶见喧威唯起浪，未能挡日枉为峰。万般做作君休管，但守岩岩磊落胸。
次百川兄律诗四章 其一 馀年	[当代] 陈振家	欲辞尘扰处宜偏，合向溪山水石边。席草忘机观白鹭，迎风披发读青莲。四时妙趣堪成画，万古幽情可入篇。累世谁人能不死，心怡便是大罗仙。
慨懒	[当代] 陈振家	三分气在但浑然，忽届从心所欲年。强弩已无穿缟力，羸躯近似落梅天。性非粘土难多塑，老作瓠瓜空久悬。一味疏顽留宿憾，成千腹稿付飞烟。
溯韩江向高陂	[当代] 陈振家	人老心顽未肯降，小舟买去泛苍江。风吹春水凉侵骨，浪打船舷声压窗。倒影青山摇欲碎，高飞白鸟去成双。试斟险韵添游兴，细拍烟灰下缶缸。
夜读有感	[当代] 陈振家	似烟前事尽成空，百岁犹如一日同。才觉惊雷苏伏蛰，忽看激水送飞红。春归九雨十风里，人老千情百态中。唯有佳篇撩旧兴，灯前仍作蛀书虫。
谒岱庙	[当代] 陈振家	唐槐汉柏越千年，宏构苍碑满眼前。杰气英姿神韵见，飞甍连楝丽光鲜。旌旗拂日来天子，冠盖屯云走大员。任是君臣千遍拜，岩岩岱岳但岿然。
谒孔府	[当代] 陈振家	累朝历代宠恩加，殊遇能膺唯此家。九进峻庭花影重，千年公府杏梁奢。功垂海宇世咸仰，荫及来仍享合赊。今日欣瞻圣人宅，千秋圣轨足钦嗟。
谒孔庙有怀	[当代] 陈振家	雄秀岱宗灵气腾，终教鄹邑仲尼生。播传仁恕述宏义，量合乾坤集大成。万世儿孙垂德化，廿篇训诲育精英。纵然偶为微尘蔽，瑕不掩瑜今又清。
泰山三首 其三	[当代] 陈振家	岱宗磅礡接参辰，雄托天街势夺伦。绣馆连云凌绝壁，危阶如索系高垠。屈根蟠干松姿古，骋骥腾龙碑刻陈。气格无双真似画，画中添得一骚人。
泰山三首 其二	[当代] 陈振家	千年镌刻迹斑斑，荟萃人文独此山。造化一心营妙境，雄章百代活风颜。奥区自得神仙眷，名份何须皇帝颁。玉牒金泥只胡闹，兴衰隆替岂曾关。
泰山三首 其一	[当代] 陈振家	危径嵯峨古柏森，盘空突兀起千寻。山风湿润含泉爽，树影交摩接地阴。满眼新奇收郁秀，平生快意此登临。清标独耸镌题富，能不深生敬仰心。
见大夫松有叹	[当代] 陈振家	劲节贞心不染尘，无端舒盖荫嬴秦。霜姿空召孤梅笑，铁骨或教邻柏瞋。素志自非贪爵赐，蒙封无乃失精神。木仙早已乘风去，何费多番营替身。
与孙儿羽泠同登中天门题照	[当代] 陈振家	小小雏龄四岁余，勇挑泰岱试艰虞。彼方上岭犹嬉戏，我到中天已喘吁。若个精神堪隽赏，有斯毅力莫轻觎。他年长大谁能估，万里鹏程定可图。
下港访姚亲家	[当代] 陈振家	久思拜望好亲家，不舍迢迢万里赊。红李蟠桃初摘果，青槐芍药应时花。欣瞻北地鲜新物，忙煞东厨姚老爷。海味山珍真不赖，奈何饷客太丰奢。
泰安游	[当代] 陈振家	素王岱岳两相高，拼及古稀须一遨。百幅炎云胡足畏，五千里路亦微劳。瞻依圣迹恭诚拜，眺览天门颇载豪。三代同游差可比，青青邹鲁数翎翱。
回思	[当代] 陈振家	茫茫叔世失栖凭，拾韵耽诗兴致仍。潦倒犹坚鸡肋恋，凋稀反作凤毛矜。诚知偏爱妨他志，未识时宜岂足徵。剩得歌篇糊故壁，一生功业笑无能。
咏蜂	[当代] 陈振家	腰细身轻巧捷才，能吟天韵近春台。口常挂蜜招人爱，性惯偷香不待催。曾访诚斋溪砚去，偶从韩偓纸窗回。群芳深赏风流种，各展妍姿盼往来。
咏鸟	[当代] 陈振家	人世炎凉不我干，兴来展翮浪千峦。松枝招手偶停叙，云片相邀屡共欢。阡陌崎岖非所注，关河险阻作闲观。忽然越境他邦去，瞰遍尘寰怪百端。
晚景自况	[当代] 陈振家	镇日窝家懒下楼，荧屏书页混春秋。半生潦倒真无赖，一世穷通或有由。灯下敲诗忘岁月，庭中闲步即优游。掣鲸身手又何用，勿为虚名作马牛。
春日郊行	[当代] 陈振家	春姿撩拨触心兵，独步东郊任兴行。山影急迎人面起，泉声忽傍耳根生。隔丛闻鸟音犹脆，临水看桃态更清。细把闲心观造物，一花一草尽含情。
已丑立春偕拱成淙祥二君饮茗于北阁观澜亭有怀赋此	[当代] 陈振家	逐胜寻幽金阜巅，兴来设茗赏春妍。行霄云日沉杯底，脱地山河奔案前。壮志早随黄鹤远，吟魂长托翠微边。沧桑阅尽百无系，共把清歌乐有年。
七律一首呈百川兄哂正	[当代] 陈振家	天上苍螭万丈涎，飘然洒落凤翔前。方思效咏东维子，得意相逢郑百川。谈笑投心耽谜薮，愧惭推腹奖诗篇。一从拜读雕龙句，自喜余生识隽贤。
改革开放三十年有怀	[当代] 陈振家	劫易灰飞三十秋，千帆竞发过沉舟。野间菜色今难见，杯里弓痕罢再求。渐觉虚骄流气减，更欣蛮触变争休。湖山有幸成佳伴，风月无边入画楼。
闲坐偶拾	[当代] 陈振家	莫问世途平不平，风风雨雨总须晴。婆娑岁月娱余景，整顿乾坤待后生。能得闲多终是福，无教事少反嫌清。顾身只憾才思拙，难纵波澜慰老成。
春日访故	[当代] 陈振家	日暖风恬溪水平，探寻吟友趁新晴。井分蔬圃花频见，篱隔丘林鸟数声。秀竹迎门来客喜，幽兰在室主人清。一壶香雪伴芳影，共话相思两地情。
读法制报有感	[当代] 陈振家	墨吏污官屡犯科，心无廉耻奈之何。但余一脑昏蒙甚，剩得两唇慷慨多。屡挂羊头供众赏，岂将虎穴教人摩。职司遍地休疲怠，胡不周天撒网罗。
游淡浮院	[当代] 陈振家	逶迤一线入林丘，叠翠堆青聚处幽。天镜柔平涵绮岫，璇宫耸跃迭雄楼。淡浮理念开新道，洒脱人文曜古州。更使砚峰添秀色，海边邹鲁续风流。
戊子中秋寄子	[当代] 陈振家	一轮玉鉴转霜空，澄澈清辉四海同。静忆儿孙千里外，细斟茗椀小楼中。不愁月色分霄赏，为有亲情两地通。闲抱无忧亦无滞，自吟自乐对秋风。
忆少年	[当代] 陈振家	年少憎烦是读书，方登课室气难舒。先生台上摇唇舌，弟子桌间描犬猪。两耳似闻蜂鼓翅，一心只记鸟衔鱼。但俟放学铃声作，云散天开风雨除。
看荧屏奥运开幕胡锦涛宴百国领袖感卅年国力变化抚今思昔真不可同日而语能不感慨系之	[当代] 陈振家	共贺京华盛典开，五洲接踵上宾来。百年曾垢病夫诮，卅载欣看鸿业恢。贫弱向来遭众侮，富强自见有人抬。胡温若早执牛耳，不使红羊沦劫灰。
悼念丁岗社长	[当代] 陈振家	贤劳荷赖望方殷，噩耗猝传和泪吞。火样年华酬故国，夕阳余热荐瀛园。谊情数载嗟长诀，履迹有书遗子孙。天丧老成无可赎，悲歌一曲为招魂。
瀛园诗社成立十年有赋	[当代] 陈振家	十载回眸弹指间，瀛园喜结旧诗缘。裁云镂月消闲日，养性陶情度有年。不搏能登风雅榜，只期偶拾桂姜篇。丹枫黄菊各妍放，共乐神州鼎革天。
东郊探春	[当代] 陈振家	造化无言作不穷，夭桃隐见露微红。山人未发踏青帖，野鸟已招吟石公。嶂陡云深杉似箭，石横溪曲地如弓。喜看芽蘖欣欣动，只待催春一阵风。
江边漫步	[当代] 陈振家	端坐闲斋兴味喑，东皋踏绿散幽襟。一川碧水驰沧海，数点红花缀翠林。壮岁早辞怀鹄志，临渊久冷羡鱼心。残阳似有依人意，倚听间关娇鸟吟。
浮想有寄	[当代] 陈振家	悲欢得失转头过，两眼瞪天想已多。秦汉河山形不改，英雄人物事如何。三杯茶水谈陈迹，几粒花生听史歌。纵握文华留自赏，莫将名利苦钻摩。
咏榕树	[当代] 陈振家	青盖婆娑掩一村，根蟠干簇势连群。葱枝闲对秋霜逼，密叶笑迎炎暑耘。抱质生成樗栎格，身章肯法象犀纹。繁阴长荫福民众，谁忍无端下斧斤。
青蝇	[当代] 陈振家	体涂金玉顶加朱，人见人憎逐臭夫。方见身形旋扑面，才离粪溷又登厨。满携污秽总成祸，一近佳肴岂易驱。丑类天生特能耐，除之难尽枉嗟吁。
松涛长卷	[当代] 陈永正	老虬蟠拿万峰顶，鳞甲欲动群蛰醒。搅破天地无声春，白云去来不留影。
题黎雄才涛声清若空图	[当代] 陈永正	黎老亲植十万松，山崖水曲何葱茏。阿谁移此高堂下，独坐明窗对嵩华。心存诤境无片尘，相看叱吒时一闻。此声不入俗人耳，夜半飒飒长风起。
题林树荣百鹭图	[当代] 陈永正	幽人夜半隐几坐，群鹭翛然眼前堕。廿年闭置不见天，苇汀葭泽聊放我。林郎习静托豪素，何妨槃礴斗室裸。伐毛刮肌馀骨骸，不求形似不细琐。卓立风标白衣身，潮落潮生肯漂簸。行止低昂各随宜，取鱼守蚌无不可。偶然群动掠岸飞，流空回雪纷璨瑳。偶然盘势欲下时，瘦影分明顶丝亸。渔父鸣榔日来往，缯缴不施诚感荷。世间万事复谁真，纸上自由知亦颇。剧怜鸿鹄负奇志，逆风衔芦常畏祸。黄口啾啾空城头，刺促跳踉争红果。或有期化巢阿阁，食粒于庭伤困坷。或有乘轩下九皋，便上朝衣补龙火。老子平生不外慕，残书独抱甘懒惰。英雄空作弋禽人，金雁银凫终计左。
题孙文斌小鸡争食图	[当代] 陈永正	群雏本无猜，浅草意自乐。得失在人心，何事倚山阁。
为方志勇兄题赵少昂花鸟册子四首 其四	[当代] 陈永正	犹是故园心，翠竹清无比。谁复赏奇音，众人春梦里。
为方志勇兄题赵少昂花鸟册子四首 其三	[当代] 陈永正	天涯矫翼归，含言谁解此。智者乐水心，渐入芦花里。
为方志勇兄题赵少昂花鸟册子四首 其二	[当代] 陈永正	卑栖不怯风，红叶何妨坠。好鸟一时鸣，断续秋空里。
为方志勇兄题赵少昂花鸟册子四首 其一	[当代] 陈永正	翡翠一枝栖，珍禽黄金比。静者悦我心，无言亦可止。
招子庸芦蟹图	[当代] 陈永正	寒芦披秋风，蛮烟散复起。何事别江湖，媻跚涉浅水。怀珍本非罪，横行不由己。举世欲持之，无端动左指。生涯元漂泊，何处避萧纬。累累向五鼎，人誉佳公子。吾祖明珊公，知道达至理。不见漆园龟，宁曳泥涂尾。
望富士山三首 其三	[当代] 陈永正	浓云流上山，复向山下泻。须臾满平川，便是茫茫夜。
望富士山三首 其二	[当代] 陈永正	我来正夏时，富士色如铁。山巅白一痕，疑是千年雪。
望富士山三首 其一	[当代] 陈永正	勘得天地心，举头惊坐起。巨灵矗我前，一万年在此。
奉题林树荣十二生肖画	[当代] 陈永正	食黍真成小人儒，挂角何异耕田夫。举世眈眈休捋须，草间游衍笑守株。有悔乘时风云俱，登木饮露见今吾。终朝汗血千里驱，不如博簺亡歧途。逢场戴冠从揶揄，安用一声闻天都。门前狺狺走复趋，昼眠大腹愿鲁愚。
题郑寒白来鸿楼图	[当代] 陈永正	雪峰始辽西，绵亘及长白。裂我东北隅，自立一诗国。灵友在万里，独抱素丝质。闭户世所疑，层冰结大泽。羁鸿中夜号，撼慑畸士魄。一举宣武门，淩风厉劲翩。吁尔太平人，牛马走阡陌。我亦支离久，迥时愧寂默。赏心尽一卷，耿介犹夙昔。何当说诗来，弭棹珠海客。
题刘成斋出尘图卷	[当代] 陈永正	刘子造化手，一心作万境。凿空皆殊域，历历形托影。方摩雁荡云，旋复蹑华顶。盟我以巉岩，悦我以胜景。纳我以霜林，佚我以烟艇。茫茫何所之，俄而自警醒。少日遘世乱，茧足耕野岭。那解出尘趣，唯愿就市井。慰独赖朋辈，全身实侥倖。十载存百悔，盈抱但咽哽。岂期览此卷，豁然发深省。伟哉天宇间，吾生信蓬梗。穷达固无别，理想徒画饼。不有诗书画，端忧何由屏。刘子老骥心，谩嗟志未骋。一艺即千秋，安用铭九鼎。元气蓄虚壑，纡徐泄涬溟。山川郁苍莽，大痴法森整。黑白五色分，笔墨劲且挺。彷佛君新词，声希味愈永。负手绕室游，鸡鸣屡引领。明日共品题，晴窗约春茗。
赠安徽何琳仪教授	[当代] 陈永正	历落古文字，抱独人不识。栖栖吴楚间，弦诵唯自适。大知掉臂行，小慧窘辙迹。举世逐路尘，谁能丘山积。识君二十载，君书立我壁。巍然长在前，瞻视不敢逼。新诗忽寄我，晶光射几席。遥想绝代才，亦解书有色。华辞未忍弃，闭户句时觅。哲士苦多情，静安尝叹息。招我莲花峰，长啸泉石激。松上霜飙生，会当千里极。
题百兰集	[当代] 陈永正	空山孤绝处，逢此百丛碧。素影欲移魂，香来若无隙。微风乍纷披，与我离复即。对我如有言，为我作春色。
题黄山三首 其三	[当代] 陈永正	山肤我之肤，山骨我之骨。伟哉仁者心，赖此生万物。
题黄山三首 其二	[当代] 陈永正	茫茫前后海，雪涛作一白。忽开半壁天，浑金缀深碧。
题黄山三首 其一	[当代] 陈永正	谁炼向天都，峤南浮丘石。一脉接轩黄，黟山得正色。
题王贵忱先生（先生为钱币学家）可居读书图	[当代] 陈永正	赁山赋幽居，一艇千卷载。颇怪素心人，钱刀乃所爱。
奉题惠州徐对庐先生诗集	[当代] 陈永正	尝闻苏子瞻，谪惠有遗爱。不见千载下，仪型芬烈在。洸洸东海徐，高议多忼慨。填腹千卷书，玄珠自謦欬。长歌出梅关，情驰六合内。中夏知音满，何用求异代。纷纷娴文辞，同时扬马辈。咿呦夸其色，优孟拭残黛。粤诗激如电，忧患逼四塞。正声继往哲，变雅言益大。岭南气蓊郁，此庐与天对。夜分孤月生，清吟静众籁。
河源万绿湖口占	[当代] 陈永正	万山成一绿，万绿成一湖。一湖静万籁，天地闻噏呼。
游连州帝后岩赋呈小园逸生对庐力行诸老	[当代] 陈永正	东陂陟高步，千仞溪雄跨。山移路生风，石动云出罅。古渊澄不波，映空碧欲化。崒兀閟元气，老龙蛰其下。樵夫索幽踪，编筏得奇诧。伏流十四曲，穿行目不暇。万态来天地，一室入嵩华。精怪森两崖，木客赤须迓。披披乱薤斜，垂垂白莲挂。待鹊织妇劳，点兵韩侯诈。野老平昔欢，争弈互呶骂。悬乳腻莫扪，女子贞不嫁。随心生诸相，眼迷意益讶。怵然忽踬踬，狮象闻悲吒。俯看旋愈深，蹑蹬齧指怕。退之初若逢，复恐投书乍。馀沥积巨岩，亿载志未罢。谁谓禹穴奇，持此足方驾。嘉名锡帝后，毋用讥偏霸。真源溯骑田，一派接中夏。
题浴日亭	[当代] 陈永正	海气欲生尘，已无波浴日。终古黄木湾，犹有蛟龙窟。
街市小景与斯奋严霜同咏十首 其十	[当代] 陈永正	昨夜雨浸街，今朝渐入户。顽童竞水嬉，翁媪大嗔怒。
街市小景与斯奋严霜同咏十首 其九	[当代] 陈永正	倚门谁家郎，众里香可觅。浴罢衫子凉，盈街月一色。
街市小景与斯奋严霜同咏十首 其八	[当代] 陈永正	拂去衣上花，相随原只暂。可怜香在心，一夜未曾减。
街市小景与斯奋严霜同咏十首 其七	[当代] 陈永正	为爱春风生，不惜春裙薄。马路多少年，保取长欢乐。
街市小景与斯奋严霜同咏十首 其六	[当代] 陈永正	新妆海上云，纷披为谁春。莫挽前年髻，莫觅前年人。
街市小景与斯奋严霜同咏十首 其五	[当代] 陈永正	月出曲巷曲，中夜未天半。檐底无人来，小立觉微唤。
街市小景与斯奋严霜同咏十首 其四	[当代] 陈永正	骑楼新晾衣，馀水滴人发。恰似云山南，过雨万竿压。
街市小景与斯奋严霜同咏十首 其三	[当代] 陈永正	黄昏骤雨来，流淖街心聚。沿墙觅路行，一笑恰相遇。
街市小景与斯奋严霜同咏十首 其二	[当代] 陈永正	大姐呼二姐，二姐呼妹子。妹子怏怏行，携瓶买盐豉。
街市小景与斯奋严霜同咏十首 其一	[当代] 陈永正	记得麻石上，群儿坐斗口。长大偶相逢，匆匆一颔首。
书燕台诗后	[当代] 陈永正	峡云东作蛮江雨，屏山千里中庭路。惊飙细叶遥相思，夜半红蛛张琐户。幽光盈握清溪冰，寒裂镜波魂未凝。欲乞华星替残月，泪深一瞥迷青灯。曲房眠梦轻烟碧，蛱蝶流空那可即。啼血看花天讵知，藕丝衫幻夭桃色。低鬟轻揲鸣蝉风，燕支不识芳唇红。恨比绿杨长一尺，暮朝销玉高楼东。贴岸青蛉飞不起，溯洄但赤鲤鱼尾。衣带宽于萦岭霞，真珠千行卷珠水。笑靥生渊旋愈深，湔裙终悔香留襟。作茧缫丝裁片纸，缠绵系定今生心。脉促危弦收复纵，落梅不管红棉重。可怜芳根半死生，城乌一夜将雌凤。珊瑚沈海欲成山，红桑摧折千年间。银湾争似玉京远，骨冷髓乾行路难。菱枝消息隔南浦，双桨欲归君不渡。醒来春向梦中消，莲叶莲花一时故。
咏史四首 其四	[当代] 陈永正	彭泽功名士，因愤折腰辱。惧为世所笑，沈冥在幽谷。三径竟就荒，十年被此服。虽得后世名，亦已伤局促。本朝意有在，猛志须高躅。胡不蹑轻风，朝日乘扶木。
咏史四首 其三	[当代] 陈永正	曹子丹佳人，乃有此豚犬。军符握手中，出郭都门掩。不擒瓮中鳖，翻作滩上鳝。一掷意先怯，却发富翁愿。颈血溅辕门，始觉头颅贱。谁识司马心，恸哭一桓范。
咏史四首 其二	[当代] 陈永正	夫差释越王，临行手频执。美人渡湖来，珠玉盈座席。不知卧薪者，生聚时方蛰。毁器铸犁锄，修炉作戈戟。子胥须髯张，江潮为呜邑。国门悬人头，会见越兵入。
咏史四首 其一	[当代] 陈永正	渺矣孤竹君，斤斤论得丧。兄弟竞好名，千乘国可让。穷居非所怀，食薇情岂忘。唐虞去尔久，胡为自高尚。首阳有周土，饿死本孟浪。我思殷顽民，奋梃起相向。
静者行	[当代] 陈永正	岷山雪初消，岷江波涨绿。静者游其间，悠然意自足。嬉戏修竹丛，不知身如玉。一朝出林中，举世注以目。西方贻美人，兼以白茅束。飞渡太平洋，缥缈乘云毂。夷王辟使者，贮之温凉屋。父祖携儿孙，队伍日相续。能令战氛消，能令国交复。可惜此物希，不尔五洲服。
雨止	[当代] 陈永正	雨止云尚愤，积之成奇峰。大槐脱老叶，急潦生深丛。不见蚁将卵，但闻鸠唤雄。蔓草尽沾恩，馀泣泫残红。我来上层楼，独当四面风。平生厌凉薄，岂意危身逢。众手剧翻覆，执柄煽异同。闭置过长夏，汗颜不汝从。
落花诗七首 其七	[当代] 陈永正	鹃啼何处山，颜色一夜想。忽惊春梦堕，化作落花响。
落花诗七首 其六	[当代] 陈永正	微丝罥人情，花雨动林叶。酒暖贳何春，双红欲上靥。
落花诗七首 其五	[当代] 陈永正	芙蓉生在秋，浓春那得借。坐待一回看，翻飞日忽射。
落花诗七首 其四	[当代] 陈永正	双鸳踏花行，微沙未销印。裙轻喜风来，路转香始认。
莪默绝句集译笺乙集 其四一八	[当代] 伯昏子	韶华虚掷散形骸，湛乐禁脔休已哉。畔道离经成底事，黯然惭怍面如灰。
莪默绝句集译笺乙集 其四一六	[当代] 伯昏子	谁是自由葱郁身，青松百合斗清魂。纵生百手不争贿，虽有千喉亦默存。
莪默绝句集译笺乙集 其四一五	[当代] 伯昏子	生如书卷一翻过，得意春风驰急梭。纵享悠悠百年福，百年之后又如何。
莪默绝句集译笺乙集 其四一四	[当代] 伯昏子	总是怨莺啼紫薇，春风薄倖碎红衣。灼灼满园今几度，出泥荣发入泥归。
莪默绝句集译笺乙集 其四一三	[当代] 伯昏子	祷祝持斋莫絮烦，怜吾但许饮高轩。醉归但入尘中去，制缶抟壶不复言。
莪默绝句集译笺乙集 其四一二	[当代] 伯昏子	岂因薄命坐生忧，莫为良朋起别愁。但付春心绛唇醉，风尘莫掷岁华休。
莪默绝句集译笺乙集 其四一一	[当代] 伯昏子	得失平常岂足叹，乐夫天命亦何难。安知元气几时绝，但请盈樽至夜阑。
莪默绝句集译笺乙集 其四一○	[当代] 伯昏子	滴水悲号别海渊，沧波却笑体仍全。大千即理外无物，一毂回圜万辐旋。
莪默绝句集译笺乙集 其五五九	[当代] 伯昏子	散发旗亭曳阃尘，今生来世那堪云。二端乘毂如同至，醉里吾惟售一文。
莪默绝句集译笺乙集 其五五八	[当代] 伯昏子	漠漠层霄若覆瓢，群贤翘首仰天遥。玉瓶欲舐瓢中血，佯恋红唇故折腰。
莪默绝句集译笺乙集 其五五七	[当代] 伯昏子	人生甲子梦原赊，但赏长安满路花。莫望骷髅化椑榼，且耽永夜醉无涯。
莪默绝句集译笺乙集 其五五六	[当代] 伯昏子	所历一身惟罪辜，休思金殿宥恩殊。未修善德谁能祐，既作恶行安避诛。
莪默绝句集译笺乙集 其五五五	[当代] 伯昏子	身世浮沉莫恐惶，杞忧徒恼最宜忘。皮囊终碾微尘碎，小德踰闲亦不妨。
莪默绝句集译笺乙集 其五五四	[当代] 伯昏子	殷勤胡女侍樽前，百福人间尽可捐。极乐无垠充万物，上穷碧落下黄泉。
莪默绝句集译笺乙集 其五五三	[当代] 伯昏子	何推私欲役心扉，壮志空教梵网围。不作尘沙任风逐，宁为霆火瀑流飞。
莪默绝句集译笺乙集 其五五二	[当代] 伯昏子	青蝇肢弱力能擎，蝼蚁虽微视甚明。万物芸芸赖汝德，鄙行贱质岂关卿。
莪默绝句集译笺乙集 其五五一	[当代] 伯昏子	人如蹴鞠往来飞，效命驰驱未敢违。何事教吾苦鏖战，彀中原委乃天机。
莪默绝句集译笺乙集 其四○○	[当代] 伯昏子	兹体从天受骨骸，神机更遣寄灵台。人天合一乘其化，性本乎天归去来。
莪默绝句集译笺乙集 其三九九	[当代] 伯昏子	赤琼属国献奇珍，更慰盈樽突厥春。笃信如须绝旨酒，世间安觅敬虔人。
莪默绝句集译笺乙集 其三九八	[当代] 伯昏子	人非贤圣孰无疵，凡俗亡羊因道歧。圭玷难磨当毋罪，以邪报恶岂卿为。
莪默绝句集译笺乙集 其三九七	[当代] 伯昏子	莫问新陈但满卮，人间美恶醉中遗。三生石上精魂去，烟棹茫茫任所之。
莪默绝句集译笺乙集 其三九六	[当代] 伯昏子	携美提壶步水湄，潺湲远望草披靡。天光慌忽旋钧影，飞入金樽化碧漪。
莪默绝句集译笺乙集 其三九五	[当代] 伯昏子	百载持身帝力钦，悯心助护至于今。悠悠终岁常求索，迷罪慈恩孰更深。
莪默绝句集译笺乙集 其三九四	[当代] 伯昏子	活水生源隐绛唇，勿教杯杓挹泉珍。倘吾不吮杯中血，衔尔樊樱谁氏人。
莪默绝句集译笺乙集 其三九三	[当代] 伯昏子	攘攘熙熙获几多，回文织锦已停梭。禅身焚却化尘去，碧宇遗痕烟若何。
莪默绝句集译笺乙集 其三九二	[当代] 伯昏子	宫阙崔嵬指绛霄，列王匍匐拜朝朝。而今我向桥楼望，但立鹧鸪悲寂寥。
莪默绝句集译笺乙集 其三九一	[当代] 伯昏子	魂归后土下河汾，一对塼铭镌志文。旋化尘灰塑塼去，转赍邻鬼砌新坟。
莪默绝句集译笺乙集 其三九○	[当代] 伯昏子	我我卿卿百载身，却教天妒化为尘。曾经相与蒿莱坐，转瞬已成蒿里人。
莪默绝句集译笺乙集 其三八九	[当代] 伯昏子	天命幽玄谁可猜，金縢无籥岂能开。缁帷闻语卿吾事，帷启卿吾安在哉。
莪默绝句集译笺乙集 其三八八	[当代] 伯昏子	顺天立命理诚真，昧性不知安宝身。司命还如执鞭士，但凭夏楚导迷津。
莪默绝句集译笺乙集 其三八七	[当代] 伯昏子	栖栖一世畔牢愁，无奈常怀千岁忧。不降于斯岂非倖，既生宜毋久羁留。
莪默绝句集译笺乙集 其三八六	[当代] 伯昏子	造化弄人谋算聪，知交零落剩茕茕。勿哀去日祈来日，一醉但求今日中。
莪默绝句集译笺乙集 其三八五	[当代] 伯昏子	我执宜蠲向主求，去私即与尔同雠。欢天喜地逍遥去，不作人间善恶囚。
莪默绝句集译笺乙集 其三八四	[当代] 伯昏子	迷途失足酒垆间，掺手空擒玉瓮端。块垒胸中叠峦负，幽心安拯絷南冠。
莪默绝句集译笺乙集 其三八三	[当代] 伯昏子	安名享誉固应宜，怨物尤天怍自知。蹈步倘教逋客笑，何如欹帽醉难支。
莪默绝句集译笺乙集 其三八二	[当代] 伯昏子	英雄意气总消磨，秉烛何须泣汨罗。天地悠悠竟何是，美人醇酒一娑婆。
莪默绝句集译笺乙集 其三八一	[当代] 伯昏子	游冶章台醉舞尘，虚文假饰岂吾伦。眠花耽酒倘成错，苦煞几多天上人。
莪默绝句集译笺乙集 其三八○	[当代] 伯昏子	叠叠愁山心上横，渐宽衣带为倾城。侍儿频酌相思酒，却是吾心血酿成。
莪默绝句集译笺乙集 其三七九	[当代] 伯昏子	倘能与帝共商量，席捲乾坤扫八荒。重建自由新世界，清魂飞舞若鹰扬。
莪默绝句集译笺乙集 其三七八	[当代] 伯昏子	感君良语谢谆谆，怎惜悲秋病酒身。若问缘由自须认，难消晨渴与佳人。
莪默绝句集译笺乙集 其三七七	[当代] 伯昏子	但看天极一龙蟠，不察潜龙伏土寒。慧眼中间何所察，群空凡驽正蹒跚。
莪默绝句集译笺乙集 其三七六	[当代] 伯昏子	正道或求于节文，或研经卷信疑分。有声帷外斥愚妄，茅塞二涂焉得闻。
莪默绝句集译笺乙集 其三七五	[当代] 伯昏子	非邪非正若流离，荒野涂逢薄倖儿。神律天条浑不怕，世间捲勇孰如斯。
莪默绝句集译笺乙集 其三七四	[当代] 伯昏子	生涯回首罪滔滔，愧怍盈怀作苦熬。虽拥江山终一弃，谁能有力负之逃。
莪默绝句集译笺乙集 其三七三	[当代] 伯昏子	河漘卧赏夜波平，窈窕相随蚌盏盈。火齐生光阍者起，误登谯阁报天明。
莪默绝句集译笺乙集 其三七二	[当代] 伯昏子	淩虚求索问吾友，上下漫漫何所有。三月人间美景多，谁如花靥同春酒。
莪默绝句集译笺乙集 其三七一	[当代] 伯昏子	何倖能亲玉颈温，但思欢醉彻神魂。执吾所执信吾信，难罄悲凉祗罄樽。
莪默绝句集译笺乙集 其三七○	[当代] 伯昏子	泥像夤宵诱我心，熊熊欲焰利熏侵。谓予万事一杯足，救药须从此处寻。
莪默绝句集译笺乙集 其三六九	[当代] 伯昏子	灵乃乾元体即坤，云仙妙意制身魂。虫鱼草木化其毓，太一独安天地根。
莪默绝句集译笺乙集 其三六八	[当代] 伯昏子	慢游荒宴责何庸，莪默之言或可从。吟祷封斋须尽破，恣欢饕餮且优容。
莪默绝句集译笺乙集 其三六七	[当代] 伯昏子	至交深契近吾前，莫为乾圜百虑煎。但且安身处卑下，观其嬉逐乐周旋。
莪默绝句集译笺乙集 其三六六	[当代] 伯昏子	好景难常毋哭讴，及时行乐趁春留。既知福运他方去，休望其能再转头。
莪默绝句集译笺乙集 其三六五	[当代] 伯昏子	幽心早把世情谙，祸福相依骋两骖。祸有终兮福有尽，并迎其降并同儋。
莪默绝句集译笺乙集 其三六四	[当代] 伯昏子	莫教零落群芳妒，蝉翼安能卸重露。今日但求心所安，来年俱托天恩恕。
莪默绝句集译笺乙集 其三六三	[当代] 伯昏子	二宗独显幸能闻，往复斯间若转轮。彼学红尘辨善恶，斯门遗世复忘身。
莪默绝句集译笺乙集 其三六二	[当代] 伯昏子	造化钟神人尽收，浮生碌碌总烦忧。沧桑且饮麻姑酒，与尔同销万古愁。
莪默绝句集译笺乙集 其三六一	[当代] 伯昏子	尘寰日夜枉逡巡，何处能安末劫身。待得他年命终日，光阴一例视同仁。
莪默绝句集译笺乙集 其三六○	[当代] 伯昏子	无边苦海气云蒸，美酒稍尝岸可登。吾已鬻身壶国去，举杯再饮恐无能。
莪默绝句集译笺乙集 其三五九	[当代] 伯昏子	血雨腥风岂由我，我之所在何关我。我身我有自祂生，何在何来何是我。
莪默绝句集译笺乙集 其三五八	[当代] 伯昏子	千红万紫闹春台，破戒纵心惟此回。姹女童男花颊艳，旷原照眼锦茵开。
莪默绝句集译笺乙集 其三五七	[当代] 伯昏子	此身未得正心加，我思岂能无一邪。自是百行难掩错，独惟真宰绝疵瑕。
莪默绝句集译笺乙集 其三五六	[当代] 伯昏子	橘中皇后何阴毒，遁甲奇门马换卒。更召千军倒海来，夺吾车乘赢终局。
莪默绝句集译笺乙集 其三五五	[当代] 伯昏子	神杯照世彻须弥，海陆能观拟试之。哲士贤人暗相告，吾身灵肉即斯卮。
莪默绝句集译笺乙集 其三五四	[当代] 伯昏子	来时欢笑去愁啼，降世冰清死堕泥。怒火焚身泪洗面，终随风散壤中栖。
莪默绝句集译笺乙集 其三五三	[当代] 伯昏子	程门立雪十年中，丘壑烟霞尽在胸。欲问于今何所获，来随黄土去随风。
莪默绝句集译笺乙集 其三五二	[当代] 伯昏子	樊口绛唇金玉镶，蔷薇美艳胜檀郎。行人若问何凭信，脱赠斑斑带血裳。
莪默绝句集译笺乙集 其三五一	[当代] 伯昏子	愈投死地愈逢生，愈处卑宫愈骏升。大道絪缊化醇一，愈能醉饱愈明澄。
莪默绝句集译笺乙集 其三五○	[当代] 伯昏子	月旦评吾明哲人，惟天知晓实非真。今生何在亦何故，降此红尘寄一身。
莪默绝句集译笺乙集 其三四九	[当代] 伯昏子	莪默解经休曲违，清规简约最宜归。酣觞谁道概为错，贤者无伤不肖非。
莪默绝句集译笺乙集 其三四八	[当代] 伯昏子	吾于穆圣敬如神，悃款将持一问陈。既许生民饮酸湩，何推天下禁清醇。
莪默绝句集译笺乙集 其三四七	[当代] 伯昏子	右持杯爵左翻经，时正时邪半梦醒。湛湛青天顾怜我，清真不染异端形。
莪默绝句集译笺乙集 其三四六	[当代] 伯昏子	尘劳命薄缚重重，片暇欢愉亦未逢。虽侍王良学调驭，终无一技入亨通。
莪默绝句集译笺乙集 其三四五	[当代] 伯昏子	烦恼堪同芥子观，日尝一粒那须叹。庖厨尘世无滋味，莫乞人间腐鼠餐。
莪默绝句集译笺乙集 其三四四	[当代] 伯昏子	拂曙登途趋酒廛，狂僧坐共日西偏。幽明垂象谁能示，惟盼承恩祷昊天。
莪默绝句集译笺乙集 其三四三	[当代] 伯昏子	甜醪至美未能尝，毒手黄连已浸觞。食匮盐梅不成味，但教和泪痛肝肠。
莪默绝句集译笺乙集 其三四二	[当代] 伯昏子	倦夜无眠憎命乖，殊非蓄意破清斋。守期更漏错听尽，纳福盘飧早入怀。
莪默绝句集译笺乙集 其三四一	[当代] 伯昏子	挣离珊网绛云排，境入太虚惟酒偕。蜕却皮囊今始悟，土中来罢土中埋。
莪默绝句集译笺乙集 其三四○	[当代] 伯昏子	万物芸芸人至灵，还如慧眼有瞳明。茫茫大块指环绕，上镌群生作印铭。
莪默绝句集译笺乙集 其三三九	[当代] 伯昏子	酒缶宜为布道场，数升胆气可开张。神祠岁月如能易，宁可蹉跎滞醉乡。
莪默绝句集译笺乙集 其三三八	[当代] 伯昏子	夜窗剪烛话元元，乃是陶泥混莽抟。百载烦忧一骸集，炎凉浅啖赴黄泉。
春日作五首 其三	[当代] 卢青山	蛙声渐起桐花坠，日望青光遍野增。何事中怀如碧落，不分时节满阴云。
春日作五首 其二	[当代] 卢青山	楼空夜半独挑灯，点滴檐头化雪声。欲梦山花开遍野，其如衾席冷如冰。
春日作五首 其一	[当代] 卢青山	渐消残雪滴冰棱，稻隙茸茸草已生。只有心情天未管，不随时季变青春。
出瓜子食予，带出橡皮头绳，即夺之	[当代] 卢青山	红橡皮绳亦何庸，不能攀丘比特弓。不能结月老红线，空能羁绊一生衷。
十一月二十一寻肖不遇，其家有华容酒，孤饮遂醉，笔墨在案，随而写之 其三	[当代] 卢青山	腓草连天接地荒，蜚廉高兴并高阳。秋中尚有枯馀果，冷落冬长春更长。
十一月二十一寻肖不遇，其家有华容酒，孤饮遂醉，笔墨在案，随而写之 其二	[当代] 卢青山	暖暖冬阳敌薄衣，群山枫影与春迷。不须哀彻江南赋，即是人间便是归。
十一月二十一寻肖不遇，其家有华容酒，孤饮遂醉，笔墨在案，随而写之 其一	[当代] 卢青山	菊间败蕊尚微黄，小试华容曲麦香。故国正同故人远，停杯独立顾苍茫。
九月二十四重过陆城养殖场荷池，末首记姑妈语也 其四	[当代] 卢青山	短墙粗屋住湖旁，小径涂穷接艇长。最爱清晨梦未醒，开门扑面是荷香。
九月二十四重过陆城养殖场荷池，末首记姑妈语也 其三	[当代] 卢青山	下池菡萏早枯荄，隔岸湘莲尚有开。一朵能胜千朵色，都因秋意满湖来。
九月二十四重过陆城养殖场荷池，末首记姑妈语也 其二	[当代] 卢青山	采莲人去草涂荒，野鸭随心趁荇航。倔强孤蓬苍老地，含心深苦与谁尝？
九月二十四重过陆城养殖场荷池，末首记姑妈语也 其一	[当代] 卢青山	渺渺秋风藕叶残，初阳犹照万裙翻。莫愁想应愁中老，剩下枯蒲系短船。
八月六夜书事 其二	[当代] 卢青山	朗夜微风静不尘，绿阴深处隐谁人？明月似闻清嫩语，西枝绕过细相寻。
八月六夜书事 其一	[当代] 卢青山	喁喁细语小栏隅，尚憾丛枝隔两躯。冉冉风来真可喜，吹她过后更吹吾。
二绝 其二	[当代] 卢青山	闻道红莲立夏湖，雨光濯起月光扶。空舟唯欠诗人盏，冷落形孤共梦孤。
二绝 其一	[当代] 卢青山	清灵明月漫窗棂，夏热愔愔渐向宁。庭树孤蝉如老妪，夜阑自语自倾听。
听肖与叶原球言旧醉作。六月二十二夜	[当代] 卢青山	青衫绿鬓何飞飞，白日黄尘事戏嬉。一去不来来惘惘，人生安用少年为。
四月十七 其三	[当代] 卢青山	清溪绕屋竹为庭，小向山中住一生。碧海掣鲸闲此手，为苍松作剪枝人。
四月十七 其二	[当代] 卢青山	侵晓薄阴扶被冷，窗前新绿入穹苍。岂须曳杖飘然去？遥看孤翎冉冉翔。
四月十七 其一	[当代] 卢青山	嫣然百色各心机，红爱轻桃白爱梨。久看繁春嘉兴倦，黄鹂飞过碧峰西。
偶作二首 其二	[当代] 卢青山	病眼难书针脚字，春工细绣陇头花。岂如抛却寻春去，万古才华一墓遮。
偶作二首 其一	[当代] 卢青山	春雨涔涔伴小窗，作文短笔秃无光。溪边欲去撑孤伞，独向桃花劝一觞。
醉欲访肖，车将至，匆匆草此携往 其三	[当代] 卢青山	指酒唯吾和子饮，嗟花不与此生长。使花能到吾衰地，饮酒簪花兴已荒。
醉欲访肖，车将至，匆匆草此携往 其二	[当代] 卢青山	少年相识词犹在，老去相扶事尚长。只是时光不可拽，故人同在海都荒。
醉欲访肖，车将至，匆匆草此携往 其一	[当代] 卢青山	我泪已作黄河泻，君情将与昆仑长。百哀前世成斯友，是地所错是天荒？
闲作四首 其四	[当代] 卢青山	细嚼苍山吐作诗，年年消尽少年时。少年有尽山无尽，更乞苍山护此尸。
闲作四首 其三	[当代] 卢青山	前溪水碧涨前宵，草草芹芽过石桥。短路不妨千往复，岂须天外羡鹏遥。
闲作四首 其二	[当代] 卢青山	嗟吾旧友悉新郎，烂醉狂歌事已荒。犹有孤樽在吾手，屠沽队里共扶将。
闲作四首 其一	[当代] 卢青山	清明落尽微茫雨，墓上将飞霹雳鞭。我已连生和死悟，只携孤杖卧苍山。
是日至五田中学寻老薛，数年不见，苍然老矣。赋赠三首 其三	[当代] 卢青山	七载相思在短笺，一生惆怅到今年。春风早作云溪约，莫待青锋挂墓前。
是日至五田中学寻老薛，数年不见，苍然老矣。赋赠三首 其二	[当代] 卢青山	相逢各已老如斯，风上青杨面上髭。却对故人淡相笑，眸中心底两秋池。
是日至五田中学寻老薛，数年不见，苍然老矣。赋赠三首 其一	[当代] 卢青山	春风逐逐报芹芽，旧地重游七载赊。千万里来唯一顾，故人执手遂回车。
二月二十七日醉往华容寻薛为宏，车过洞庭湖，出立轮渡看水。记十一年前初过此水往君山，尝作诗，怅焉更赋	[当代] 卢青山	十年重过洞庭湖，淼水连天接故吾。只有时光抛已远，飞鸥可是旧鸥无？
卫生所花半开	[当代] 卢青山	一边开透一边含，吞吐知君两不堪。更有明朝风与雨，为君细细作春寒。
十月二夜见萤	[当代] 卢青山	桂花香暖正难留，阁外山光半已收。秋色连天风满夜，一萤犹作梦中游。
中秋次晨往观，荷馀一瓣垂蓬下而已 其二	[当代] 卢青山	久悔浮华污此身，故托平生与水邻。知君决去无归志，临风不用赋招魂。
中秋次晨往观，荷馀一瓣垂蓬下而已 其一	[当代] 卢青山	一辫犹攀碧藕房，道边尺尺走尘黄。凭君细看千人面，更有何人报一望。
中秋夜大雨，醉中兀坐，想孤荷独冷，作是二首 其二	[当代] 卢青山	知君此刻最难为，独拽孤芳冷不飞。岂必依依中夜访，同听一雨即相陪。
中秋前日与肖行荷池，荷叶已败，满池萧索，乃犹剩孤荷一朵，嫣然众秽间 其二	[当代] 卢青山	淡漠西风任雁回，苍茫白草拥山围。人间久已非君季，能得归时且早归。
中秋前日与肖行荷池，荷叶已败，满池萧索，乃犹剩孤荷一朵，嫣然众秽间 其一	[当代] 卢青山	摘尽莲蓬老尽梢，荷池百亩冷霜潮。问君有底伤心意，直到中秋不肯凋？
九月十一班中无钥开匮，不得取书，作诗遣闷十首 其十	[当代] 卢青山	十年飘泊随心惯，百代光阴走马空。岂必孜孜扫故墓？泉中一瞬便相逢。
九月十一班中无钥开匮，不得取书，作诗遣闷十首 其九	[当代] 卢青山	绿岚春雨迷都尽，明月秋山照已空。但有归来微笑在，不须惆怅少年风。
九月十一班中无钥开匮，不得取书，作诗遣闷十首 其八	[当代] 卢青山	平生所有二三子，险阻何堪千万重。细想风霜须应老，梦中幸是旧音容。
九月十一班中无钥开匮，不得取书，作诗遣闷十首 其七	[当代] 卢青山	何难举足开头险，所惧登山最后峰。老死平原心渐许，可怜归路已迷蒙。
九月十一班中无钥开匮，不得取书，作诗遣闷十首 其六	[当代] 卢青山	离家稿子如游子，断梦诗人似妇人。世路难行不行可，归来无恙旧时身。
九月十一班中无钥开匮，不得取书，作诗遣闷十首 其五	[当代] 卢青山	少年作曲自清狂，旧梦重温意已凉。近涸才情早枯墨，思量难合返魂香。
九月十一班中无钥开匮，不得取书，作诗遣闷十首 其四	[当代] 卢青山	芭蕉接雨盈盈态，圃菜伸花淡淡心。渐识平生凉静味，暮平雨起两无闻。
九月十一班中无钥开匮，不得取书，作诗遣闷十首 其三	[当代] 卢青山	青黄渐落小桃枝，枝下四年坐我痴。欲请从容留片叶，秋深更有可题诗。
九月十一班中无钥开匮，不得取书，作诗遣闷十首 其二	[当代] 卢青山	细雨无形悄不知，地光渐可鉴天姿。清蝉久友难为别，最后为余拼一嘶。
九月十一班中无钥开匮，不得取书，作诗遣闷十首 其一	[当代] 卢青山	匮中小卷隔天涯，遣闷良方剩作诗。猛觉南窗秋意在，捐毫抚臂立多时。
七月二十八日培训班完。晚饭后坐二小而雨至，时待夜汇报展也。随作与肖看 其五	[当代] 卢青山	暮色沉如天上雨，山光冷若梦中烟。小栏一立心都老，何处儿童始学言。
七月二十八日培训班完。晚饭后坐二小而雨至，时待夜汇报展也。随作与肖看 其四	[当代] 卢青山	玉兰雨里静如姝，片羽清光闪暮除。却到夜深人去尽，为谁寂寞洗芳肤。
七月二十八日培训班完。晚饭后坐二小而雨至，时待夜汇报展也。随作与肖看 其三	[当代] 卢青山	薄暮初来窗遂黑，两人相对眼能青。室中静若洪荒纪，满纸诗声作雨鸣。
五月二十四夜卫生所作	[当代] 卢青山	消尽昼尘露渐深，天空如水地如冰。徘徊月下清幽绝，梧叶时飘三两声。
钓厂部前小池	[当代] 卢青山	趺居小石草为邻，试与春池作主人。眼底天光如许洁，悬浮屡动忍收纶。
春日作	[当代] 卢青山	转眼惊风改故凉，桃花半落剩馀妆。春趋盛处心趋冷，又负东君一季香。
四月一日晨梦日	[当代] 卢青山	人间枉有去来鸿，半日车通念未通。唯梦随心无我负，睡前一乞便相逢。
三月十三雪作四首 其四	[当代] 卢青山	层门小扣静无声，暖帐春云拥肉人。一点微凉如梦洁，消尽河山万里魂。
三月十三雪作四首 其三	[当代] 卢青山	一瞬幻花百世心，迢迢来濯路中尘。为君短命悲如许，羡子去来白玉身。
三月十三雪作四首 其二	[当代] 卢青山	寂寥杯酒独酣歌，万里来寻意若何？久尽梅花无好景，乘君一欲访星河。
三月十三雪作四首 其一	[当代] 卢青山	亿万光年来宇宙，星河黑洞果何曹？人间阒若鸿蒙季，独立苍茫看雪飘。
四月三夜梦甲起作	[当代] 卢青山	山中相见雨中魂，来似惊雷去彗星。唯有梦归双眼泪，不堪人去四年心。
李智国复往海南，来别余，正寝间，匆匆起写一绝与之	[当代] 卢青山	苍苍山色古如今，浩浩洪涛起海云。我在山中支两耳，听君澎湃弄潮声。
元夜观礼花遇文，提绿纸灯笼，为买炮，冲天放之，甚有小儿态	[当代] 卢青山	玉雪交辉春梦里，小灯一角绿笼纱。赠君世物都轻俗，欲采天空幻想花。
立冬日行前溪前坳作二首 其二	[当代] 卢青山	半壁枯茅冷鸟啼，召吾芒杖暮风催。山花盛作无人赏，剩有黄蜂踽踽飞。
立冬日行前溪前坳作二首 其一	[当代] 卢青山	清閒天与胜封侯，日逐前溪烂漫游。犹有幽人恨吾俗，石下巢居不露头。
冬日	[当代] 卢青山	熙熙暖日映山斜，鼓翼微风访万家。亦有冬边清丽景，脱飞枯叶似轻花。
黄叶落	[当代] 卢青山	一岁高巍旅树枝，秋风冷驾接吾回。涂红抹翠心都倦，请以黄泥本色归。
职工医院见睡莲	[当代] 卢青山	未能瀚海观苍岛，聊向园池看假山。清绝如吾惊更有，睡莲浮水月浮天。
卫生所闲寻作三首 其三	[当代] 卢青山	洋姜花发黄疑菊，直干云披绿入天。忽忆家乡清苦味，微甜淡辣启封坛。
卫生所闲寻作三首 其二	[当代] 卢青山	老圃三畦半已残，秋晴久使土泥乾。无名树死心难死，犹为苦瓜作架椽。
卫生所闲寻作三首 其一	[当代] 卢青山	美人迟暮暗红颜，独立秋风冷淡间。唯有蜻蜓似相惜，时担老翅上花颠。
理书	[当代] 卢青山	苍山月底聚玄云，犹有微光灺冷萤。梦起西风摇落夜，蓬斋淡漠扫书尘。
八月一日白泥湖看荷绝句九首 其九	[当代] 卢青山	阳光暑午似刀挥，闲助连锤打豆灰。忽捲乌云天欲雨，蜻蜓野鸟乱群飞。
醉公子	[当代] 程滨	长街忧思滢，河汉愁星炯。不去倚阑干，隔枝月独看。曾见伊人影，情去如冰冷。三岁觅新欢，人情总一般。
生查子　兔	[当代] 程滨	叵耐闷无重，小小笼间困。玉耳悸聆危，颤作团团嫩。何事一身霜，不解君休论。红泪隐眸中，留与来生揾。
自君之出矣	[当代] 崔荣江	自君之出矣，雁去也匆匆。妾作雁身羽，为君偃北风。自君之出矣，妾始少从容。褴褛拟愁心，伤痕不得缝。自君之出矣，鸳绣懒成双。犹妒合棔树，更深曳月窗。自君之出矣，翻卜陌中蓍。心祷占如意，君归是妾思。自君之出矣，妾梦拟花飞。千里随君舞，怜怜附尔衣。自君之出矣，恰是月亏初。君出冰蟾细，无心照瘦蘧。自君之出矣，妾学啼鹧鸪。不舍君行远，阿哥听到无？自君之出矣，愁重压眉低。妾似独孤鸟，凄凄总夜啼。自君之出矣，行若鬼神差。游梦伫清夜，磨残小石阶。自君之出矣，置酒亦双杯。分箸无人执，方省君未回。自君之出矣，懒拭镜灰尘。玉面无君识，宁留颊上皴。自君之出矣，神马也浮云。病卧如伤酒，昏昏数夕昕。自君之出矣，衾冷独相温。衾白不堪渍，时常著泪痕。自君之出矣，肩损使衣宽。偶并残红处，双双不忍看。自君之出矣，妾思致身孱。无力径尘扫，得闲隅角菅。自君之出矣，日日看斜晷。一影立黄昏，经年皆若此。自君之出矣，乱鬓慵梳理。镜里伤憔悴，秋风篱上蕊。自君之出矣，好梦兹时止。侬是水中莲，蓬蓬含苦子。
次羊城倚人行天桥上有思	[当代] 陈振家	如水豪车遍地流，霓光倩影汇高楼。卅年开放真犹梦，一代贫羸似可勾。不复整人堪抚掌，太多违宪总摇头。欲臻大治仍须待，德赛风行事自优。
述老	[当代] 陈振家	木鸡禀质古稀头，一世窝囊算个球。已得湖山容小住，且同云月作勾留。骨皮尚在堪沽乐，日月无多莫养愁。五石之匏何所用，放于江海任漂浮。
赠锡铭兄	[当代] 陈振家	矍铄敦淳耄耋翁，澄心一颗近乎童。手持椽笔行如水，足踩单车去似风。鹤发萧萧颜沃若，霜眉皓皓耳和聪。向渠那得葆清健，身托自然怀抱冲。
戊子正月应张平姐邀踵府赏山茶喜赋一律	[当代] 陈振家	不用东风着意催，琼英幽艳绮成堆。桃奴未敢矜红锦，洛女羞邀斗玉胎。蜀国千山喧浩丽，滇池万古放奇瑰。而今两处免劳骋，但向张君府上来。
忽有思	[当代] 陈振家	天外星河河外天，宇寰之外更谁连。颜渊得乐夭三十，大禹虽劳寿百年。世事原难求究竟，生存端合任机缘。众人摸象各猜说，不若平心委自然。
同题步和章唐笺先生诗二首 其二	[当代] 陈振家	云日相鲜任兴行，夭桃微笑竹风生。鸟啼碧树生幽意，山拂青襟满逸情。岩壑寄怀容陋拙，邦家除弊待贤明。鹭鸥养就萧闲志，岂费心思博薄名。
同题步和章唐笺先生诗二首 其一	[当代] 陈振家	过眼烟云不可寻，燕泥纷落莫弹琴。远抛潜志游山去，偶触幽怀倚树吟。垢甚或淘巢父耳，霉多屡抱塞翁心。霜风逆旅一行客，任放无情白发侵。
戊子团拜有赋	[当代] 陈振家	谁向白驹狂策鞭，转头又见一春妍。踏青团拜贺新岁，寻胜赓歌乐晚年。心底了无柴米虑，囊中犹有访游钱。开怀但咏悠然句，莫理乾坤岁月迁。
读唐笺君诗选步无题四章奉和 其四	[当代] 陈振家	秋月临窗似水凉，读君大作兴添长。曾闻学位都能假，独有才情不可商。绣口应声来妙思，笔花著纸放奇香。难为诗国风流种，顿刮青眸看海阳。
读唐笺君诗选步无题四章奉和 其三	[当代] 陈振家	渺茫自放寄虚舟，荡水摇烟日月悠。目接川峦生畅快，心无滞碍向清幽。忘名应许从疏懒，知足诚能解百忧。袜线微才天早定，何须凡事问因由。
读唐笺君诗选步无题四章奉和 其二	[当代] 陈振家	根质慵顽晓悟迟，偏耽风雅喜哦诗。难凭骨力厕骚苑，穷掘心源濡砚池。鹅鸭自无摩汉翮，蘼芜空羡拂云枝。先生肯济斗升水，便是涸鱼除困时。
读唐笺君诗选步无题四章奉和 其一	[当代] 陈振家	不精通变不趋时，高第权门两不依。梦境常追凌岫鸟，性天剧赏傲霜枝。散樗只合藏猿谷，圬铁难酬淬剑池。顽拙头颅唯一用，偶逢知己欲吟诗。
喜读章唐笺先生《丁亥七月与刘君梦芙重逢鹏城席间口占》步和一律	[当代] 陈振家	南国清秋月镜开，骚坛仙子会高台。一时天柱啸云客，再遇瀛州叱浪才。裂石排山敲玉出，探骊翻海夺珠来。嗟吾来及叨吟席，事后看诗亦乐哉。
重访琼乡二首 其二	[当代] 陈振家	当年得失莫须猜，山不专邀我亦来。箪食允分诚足记，同袍相惜寂心开。逍遥象外几忘贱，留息人间暂隔灾。居久俨如兄弟睦，路长唯憾到三回。
重访琼乡二首 其一	[当代] 陈振家	水陆迢迢千里来，峰峦突兀渺予怀。喜尝久旷琼乡菜，偶见当年忠字牌。挖薯锈刀浮老眼，挑薪瘦影印寒崖。倘无恬淡顽痴骨，定葬伶俜七尺骸。
再访凤溪	[当代] 陈振家	摩空桀壁锁烟荛，惊瀑迅流吞碎礁。千浪争驰抛峡去，一藤斜贯荡溪遥。幽幽深谷走苍鼠，朗朗晴空搏皂雕。群岫峥嵘看不厌，老襟畅与物华聊。
和培忠君《同编瀛园诗词有感》元玉	[当代] 陈振家	事不躬亲不诧奇，史无前例及歌诗。本期痴骨浴骊海，孰料吟身浸鸭池。忍看漫天吹大话，惊呼满纸尽浮辞。欲将顽石琢成佛，啖涩衔酸君我知。
柳下惠	[当代] 陈振家	悦爱名花宁谓贪，弗怜女色岂真男？捧心西子倾城看，出浴贵妃千女惭。杏脸欣观天下最，蛾眉隽赏月初三。坐怀不乱柳君子，缘礼难逾权扮憨。
六七生朝遣怀	[当代] 陈振家	系泊歌诗老岁年，坐看沧海变桑田。曾从艺苑寻兰蕙，偶过荒村听杜鹃。幽抱仍钟吟皓月，闲心无意赋秋莲。常生终竟归常化，木坏山颓付自然。
和北京天涯先生诗	[当代] 陈振家	浪放穷乡弃似糟，曾谁眷念惜同袍。可堪雕锦凌云笔，换取荒陬斫木刀。谷底求存盱鸟叹，苦中作乐借诗鏖。蒲花终逐逝波远，徒仰虚空太白高。
晨雾车入砚峰	[当代] 陈振家	兴来携侣共飙轮，绕绿驰苍过百村。车碾蝉纱天破裂，人行岩径影幽昏。流烟纷洒曲尘乱，叠嶂迷茫水墨浑。晦景翻胜澄景美，朦胧世界足销魂。
赠吴君	[当代] 陈振家	兰蕙稀残萧艾多，异殊世态费摩挲。文人棘苑慎争入，吴剑霜锋期再磨。一水浑浑堪濯足，百声啧啧莫冯河。闲时且扫昆山玉，自谱行空天马歌。
见菊有咏	[当代] 陈振家	不随百卉迷春色，偏向严霜斗肃秋。傲骨合归陶令爱，香心常为楚臣留。朱熹采去娱重九，杜牧将来插满头。有此幽姿堪共醉，骚人何必总言愁。
世道	[当代] 陈振家	饕虱一心求自肥，僵蝇闻臭逐风飞。名人放却清高面，学者抛开道德衣。远去金神余背影，已沉西日散残晖。严堤初溃鱼虾跳，谁为持筌战式微。
夕照	[当代] 陈振家	终年坐阅水东流，未有涓埃报九州。读史徒增兴替叹，咏时空召屈平忧。斗筲才合虫沙命，投老身宜鸥鹭游。独立溪头看夕照，平安之外复何求。
秋怀	[当代] 陈振家	又见满园秋露浓，转头已近古稀翁。世情听腻心先冷，旧戏看多耳渐聋。恣狠离奇嗟尽阅，愚顽冷漠想难通。冥思苦索终无益，且向江边纳好风。
文革卅年	[当代] 陈振家	一从戾气聚成胎，便有爬虫附腐霉。编织罪名含血喷，搜罗敌类任心猜。整人穷索最苛法，到处尽兴无妄灾。未识作奸诸贼辈，卅年怎个苟生来！
客责吾诗鲜于干预时代，因以答之	[当代] 陈振家	静中谋着动知机，不是高人莫论棋。度布屡教眉绾结，出招长憾眼迷离。变生云狗千般态，得失鸡虫无了时。纵使留心终欠慧，何端争效楚人悲。
六六初度遣怀二首 其二	[当代] 陈振家	皮皱眼昏谁与褒，古稀渐近合称糟。骚歌叹赏三闾屈，慵散风从五柳陶。横雨多年终免死，奔波半纪幸辞劳。而今只爱西湖水，不看钱塘八月涛。
六六初度遣怀二首 其一	[当代] 陈振家	闭门一味恋闲居，伫看风云日卷舒。人事几时俱向善，俗情阅尽近乎虚。少当严世成羸马，老入书堆作蛀鱼。自福儿孙无挂系，但期爽健不期余。
小聚有怀留赠拱成、德源二兄	[当代] 陈振家	幸无大任降诸身，乐做乾坤升斗民。曾怵飙风摧大地，应惭劫网漏微尘。位卑免累庙堂计，性淡何妨山水亲。今日差堪称蔗境，但开襟抱付天真。
有虑	[当代] 陈振家	骚坛半纪没重埃，谁惹浑人吆喝来。洪水早淹奎宿阁，雄风只入楚王台。黄钟大吕填深壑，裂枣歪瓜结异胎。浊浪排空扬沸甚，几时唤得碧流回。
贪盗案例屡见报端慨然有叹	[当代] 陈振家	冰崖弃守失刚坚，浊滓沉渣似喷泉。道德良知归粪土，天皇老子小铜钱。人穷而贼古难断，官习于贪史尽然。踩死灵魂都不惜，国之龟宝有谁怜。
过某寺	[当代] 陈振家	小小莲堂碎语呶，争朝和尚贡红包。彼师道行鬼知晓，此子修为人早嘲。弥勒放怀唯大笑，木鱼张嘴已挨敲。虽非我事心仍恶，恍见糖糕被犬叼。
读袁世凯传有怀二首 其二	[当代] 陈振家	作清臣子甚高呼，如铁忠肝死不逾。誓语向来虚也者，祸心得遂卖之乎。藉驱鞑虏谋神器，窃掌共和行帝图。洪宪未成身已殒，看时踔厉实糊涂。
读袁世凯传有怀二首 其一	[当代] 陈振家	千年道统近黄昏，利炮坚船破国门。败碎山河罹劫祸，炎黄灵肉拚生存。图强善策催名士，变革呼声撼至尊。最是英雄深悔恨，安危误托此龟孙。
黛玉	[当代] 陈振家	娃儿亦是女中才，情眼偏钟宝石胎。镇日工程搬醋瓮，平生力作垒愁台。芳魂早逐葬花去，苦命特为还泪来。豆蔻年华因爱死，可怜未见好怀开。
红楼二章宝玉	[当代] 陈振家	谁纵痴情一小蜂，养于如锦百花丛。娇红嫩紫甜迷甚，嚼玉餐香含哺通。乃父成龙祈子切，哥儿得水若鱼同。温柔乡里怎成器，事理无情衍始终。
谢赠诗步铮浩兄元玉	[当代] 陈振家	欲步君诗殊觉难，书功文采欠多般。凭偷程式三招斧，空仰骚坛千级磐。襟抱从无传世想，吟哦祗作养心看。会将奖语为鞭策，未敢奢期笔有澜。
代八周月小孙写诗	[当代] 陈振家	欲辨之无只瞬功，不求七岁便神童。安排欢乐为生活，打点观游作启蒙。戏水激流哪吒胆，擒尨揪耳武松风。俺才八月君休笑，暂把微吟贷我公。
游白藤坑	[当代] 陈振家	北去凤城无数峰，驱车百里闯茏葱。高岑秀削千岩峙，危石争腾一涧雄。冲破山根连玉宇，掏空崖壁泻银虹。兴来烹茗就寒碧，甘露和诗落客盅。
贺乔华园落成	[当代] 陈振家	开放多年别困贫，不忘丰裕福乡人。捐资拓地营芳苑，筑榭栽花缀绿茵。可使族亲添乐趣，更供耆硕养心身。恭闻竣事动吟兴，喜看乔林岁月新。
乙酉中秋对月	[当代] 陈振家	湖光闪烁碧波清，六十五番看月明。天上依然莹璧灿，人间已换海桑情。空承练洁多垂顾，自认疏庸少有成。唯剩襟怀堪托慰，常将皓魄许平生。
凤溪行	[当代] 陈振家	春光已负夏初登，特向溪山深处行。七八朵花临水笑，两三块石卧沙清。禽声穿树听官快，林气醉人游足轻。野老榕阴烹翠茗，相招闲坐话农情。
呈陈邦闻先生	[当代] 陈振家	拜会芳兰应不迟，春风未识已心仪。医经融易叹新进，编著连章见美辞。脉理深钦君有就，岐黄堪惜我无知。竟将慧果相持赠，小事一宗为释诗。
旧日知青偶聚有感	[当代] 陈振家	韩江脉脉向南流，才别冬春又夏秋。文革终成新古董，知青白了少年头。免除斗地战天苦，换得衰骸老病忧。时代无情谁眷念，信如一壁破泥瓯。
咏云	[当代] 陈振家	人前从未见真形，含吐悠悠每自矜。触岫逢坚长曲变，乘风得势累掀腾。遮天埋月任蒙弄，播漶作霖随爱憎。细看实为虚妄辈，翻来复去甚栖凭。
官字	[当代] 陈振家	有权文字不愁酬，劣作如林矫饰稠。狗屁文章兄弟买，衔头钞票一齐收。若无纂辑生昏蛋，那得书坛滚混球。谁续官场现形记，好留儿辈作春秋。
闲思成赋	[当代] 陈振家	乾坤更化日潜迁，生灭无常我也然。满脑浆糊看俗伍，半条蚁命任尘缘。辛勤得饱须恩地，劫祸能存应感天。作一回人也潇洒，狎山狎水付痴颠。
过山寺不入	[当代] 陈振家	而今松院那堪游，香客比丘皆俗流。都借金身谋利益，未闻断臂为精修。求财不惜行奴膝，祈福争相摸佛头。檀像有灵当后悔，东来究底甚缘由。
读红楼	[当代] 陈振家	笑惑嘲迷与状痴，红楼处处透禅思。邯郸道上心旌曳，荣国府中人欲疲。满抱温馨贪里失，万端旖旎梦边移。到头寓世空无物，唯剩疯僧一首诗。
春日西湖逢唐森有寄	[当代] 陈振家	紫闹红喧春正浓，南岩金殿巧重逢。炎花蛮草忆前谊，楚水湘云识旧踪。谈吐依然生虎气，登临共喜未龙钟。向平心事都酬了，似可相携寻赤松。
又咏清明	[当代] 陈振家	连烟草色拥岩隈，寂寞北厢熙嚷来。九叠青峦人祭扫，千抔黄土鬼干杯。凋花流水同嗟叹，泪烛熏香托素哀。天意似同凡意近，丝丝细雨湿青梅。
又读史	[当代] 陈振家	煎深屡见召风雷，兴替荣枯事可哀。瓶罐鼎彝齐打碎，虫沙猿鹤并遭灾。大王台上唾珠喷，小鬼阵中拼命来。一局输赢同押赌，有人通吃有人赔。
初读三草	[当代] 陈振家	吟书翻烂意犹迟，天外飞来三耳诗。一境峥嵘腾险怪，千峰突兀吐灵奇。拈来古意成新意，注入顽痴非旧痴。迭出高招凌近世，诗能革命复何疑。
鹦鹉洲	[当代] 陈振家	读书无解总糊涂，枉有才思涌似珠。能写文章真薄技，不谙世务岂名徒。自将傲眼睨余子，竟把覆车忘灌夫。天下几人容小看，只饶杨孔两迂儒。
游春有得	[当代] 陈振家	人微何必抱殷忧，自有英贤舒国愁。世事轮回摇首笑，风云变幻纵心游。早抛旧训为余物，管撷新诗入我眸。细赏湖山花似锦，布衣春色共风流。
六五初度遣怀	[当代] 陈振家	秋姿喜遇夕阳和，造化相酬也算多。阅世从知添眼福，耽财已证属心魔。早轻一芥生前誉，孰重百年身后歌。所幸诗襟尚轩举，翻书搜韵乐婆娑。
忆读书	[当代] 陈振家	少年日日醉书城，犹恐虚浮浪此生。发愤时长忘枕食，兼收每失辨粗精。史篇遍读销英气，论语认真伤逸情。自识大言多悖实，不求甚解学渊明。
咏松勉云儿	[当代] 陈振家	莫笑区区小刺球，能生千仞峻崖头。霜欺雪压虬枝茁，雨洗风磨鳞骨遒。不改青葱缘禀性，敢凌霄汉在追求。岁寒方识贞坚格，堪与竹梅成契俦。
结侣山行	[当代] 陈振家	追随俊景入岩扉，巉石参差拥翠微。风折枯枝山犬吠，水投人影野禽飞。几间老屋泥墙古，数本酸梅结子肥。欲向农家问行处，柴门久叩应声稀。
六四遣怀	[当代] 陈振家	任笑乖慵与白痴，利名交臂懒操持。平生鲜有迹堪诩，此世应无事切期。搜句长寻新茗伴，得闲时共古书宜。休言空吃人间粟，好歹尚留千首诗。
浩劫余思	[当代] 陈振家	人鬼十年相战斗，灵魂嘴脸两分明。几多懵懂衔冤死，宁少奸谀负德生。没固没兮良未丧，存其存者行何狞。难知幸在鼠獐辈，半夜扪心怦不怦。
重返桥园探望诸乡亲感赋二首 其二	[当代] 陈振家	敦穆民风向所欢，此情早种石沟山。推诚相对苦尤乐，关照及时贫不艰。昔日挥锄同出汗，今朝聚首各开颜。殷勤款待深铭刻，人转潮州心未还。
看《焦点访谈》有感	[当代] 陈振家	即便律章明检裁，亲缘自古大于才。法存多义供求巧，庙有高官可化灾。能用通圆称练达，不谙趋避足驽骀。世间何日灭人治？还我凯风时雨来。
重返桥园探望诸乡亲感赋二首 其一	[当代] 陈振家	赫赫骄阳炎暑天，二千里路海山连。荒唐岁月成机契，遐远城乡缔友缘。一点思情三十载，两厢虔意老耆年。相逢大快平生志，留与儿孙作美传。
老闲漫成二首 其二	[当代] 陈振家	匆匆旧我去如飞，既往愚痴谏不归。花谢尚祈回节令，人生难盼再芳菲。能离劫厄真鸿庆，未溺风波亦妙微。喜看苍枝仍秀茁，闲将笑眼对秋晖。
老闲漫成二首 其一	[当代] 陈振家	仔肩已卸悦闲居，爱我西湖傍水庐。花竹无言长独对，朋侪有约且单车。铜山技艺非心属，尘海风云付耳余。了却些微家务事，一杯茶与数篇书。
呈沈灿雄先生	[当代] 陈振家	拙章偏遇沈公宜，见说逢人推我诗。难得蛙声成鼓吹，自知燕石岂珍奇。杜陵词笔空景仰，太白星辉入梦思。定把奖言为励策，敢耽驽足误奔驰。
夜宿五华黄氏宅见赠	[当代] 陈振家	看惯家山不自详，君乡夜色动吟肠。倚栏静赏星萤闪，欹枕遥闻桔柚香。鱼噞塘波清月皱，光投岩壁古苔苍。微风习习茶烟袅，足慰孤身客一方。
甲申春夜会咏三首 其三 复拈得蒸韵，意甚难出，勉成之	[当代] 陈振家	年逾花甲更何能，躲到高楼最上层。闲煮养生三顿饭，偶熬伏案半宵灯。无求蚁梦神仪静，只守鹤襟心境澄。诗债催时如律令，头皮硬挺且应承。
甲申春夜会咏三首 其二 春夜有怀—拈得佳韵	[当代] 陈振家	早识人生也有涯，由来趣尚与时乖。但期穷巷饭茶给，不羡公门尺寸阶。弄石栽花排寂寞，纵吟搜韵寄形骸。春宵又约拈平仄，坐对湖山句自佳。
甲申春夜会咏三首 其一 巢林溪探源—拈得侵韵	[当代] 陈振家	二三子约溯巢林，乘兴轻舟载酒寻。绕岭穿溪摇逸桨，沿涯隔树听鸣禽。沙粗水浅渊流窄，石乱榛蕃岩谷森。探得源头相与庆，豪情忽迸纵高吟。
鮀岛逢萧忠霖	[当代] 陈振家	分襟卌载喜重逢，互扳双肩恍梦中。粗问萍身余慨惜，乍怜鹤发各怔忡。欷歔大劫筋骸在，呼笑少年肝胆雄。且把万端抛度外，登楼共叙别来盅。
题李其林所绘四季山水画四首 其四 冬	[当代] 陈振家	云暗天低日色沉，丛林如束立森森。光摇银海溪声寂，雪压霜桥马迹深。闭户唯钟温腹酒，冻柯不见宿枝禽。世间更有奇骚客，欲觅梅花作苦吟。
题李其林所绘四季山水画四首 其三 秋	[当代] 陈振家	桂香桐叶逐风飞，万里关河千嶂巍。沙白渚清秋岸阔，林疏枫醉远村微。稻登新圃思乡国，雁度长空念旧扉。瘦马乱山游子倦，东篱菊好正须归。
题李其林所绘四季山水画四首 其二 夏	[当代] 陈振家	熏风绵雨四山青，激瀑争喧野水平。桑椹初甜蝉语响，樱桃已熟藕花明。鲜鲈先自渔郎得，新笋同为远客烹。人醉庐边浓荫下，卧听松子落阶声。
题李其林所绘四季山水画四首 其一 春	[当代] 陈振家	万绿含烟映竹斋，撩人春色带香回。仓庚啼处杏腮动，蛱蝶飞时柳眼开。须向远乡寻翠壑，会从东主乞黄醅。故人若许懵腾醉，自有清新好句来。
游番禺宝墨园	[当代] 陈振家	花接遥山淑景开，水光亭影映层台。回吟楹对钦佳句，仰赏砖雕叹异才。美奂满园添眼福，菁华一代见心裁。都言天下苏州著，自是未经南粤来。
甲申正月初九偕诗社同仁春游拈得真韵	[当代] 陈振家	选胜登临老更频，寻春尽是鹤龄人。砚峰细览碑文美，卧石同尝绮宴珍。拈韵作诗添雅兴，举杯祝酒庆良辰。江山秀气融辞笔，必有瑰奇佳句新。
落花诗七首 其三	[当代] 陈永正	秋花湿不飞，但闻冷露滴。莫教捡将归，宵梦恐无色。
落花诗七首 其二	[当代] 陈永正	新枝摇我心，软风晴愈好。入怀一瓣花，触眼千万草。
落花诗七首 其一	[当代] 陈永正	伸手接飞花，终朝不满把。怀中掩抑情，一夜雨落瓦。
寄国颂兄	[当代] 陈永正	蔡子我畏友，卓荦行古义。读书生胆勇，凛凛出奇气。璞弃荆野中，幽潜光尚闭。缊袍歌变雅，金石声天地。思我辄一临，闻鸾喜相俟。衡门握手入，情话去拘忌。近日经过少，扰扰各多事。浊水与清尘，因别浮沈势。我性惧寂寞，馀子遂纷至。新朋触眼过，知己思一二。大道许偕行，我罪子其贳。检点十载心，求同须存异。
金石行	[当代] 陈永正	老木萎高岗，叶落剩空枝。当初口唇乾，犹恐不相知。相知今千里，谁云金石比。此有冲波寒，彼有贪泉水。贪泉何深深，冲波求黄金。黄金既已得，不见故人心。故人心日远，相望隔庭院。莫往亦莫来，气结难肠断。
夜雨	[当代] 陈永正	作屋不建瓴，雨从瓦罅滴。置盆以承之，须臾遂沿壁。无计但归卧，一夜未遑息。天明起相视，满室浮鞋屐。出户望汤汤，平芜成泽国。小舟摇我前，烧竹煮朝食。
杂诗 其二	[当代] 陈永正	去去不得知，故人从此辞。四罪窜斯地，焉得有归时。漭漭济无由，悠悠独想思。何当遗素书，新病可勿治。
杂诗 其一	[当代] 陈永正	病久足尚弱，每唯杖是赖。舍杖无路处，虽痛亦一快。折木萌新枝，兀傲仍故态。蛛网破复补，亮不计成败。胸中有坦途，岂畏洼石碍。去去山之巅，千里日孤晒。
有客	[当代] 陈永正	有客得新盘，盛以肥豚肉。陈皮杂大蒜，一一煮烂熟。劝我试一脔，渠亦皤其腹。颇效洛豪士，饮啖恣所欲。旧碗我自珍，已惯餐脱粟。晨起摘园蔬，当令颇鲜绿。不足宴贵客，徒使增觳觫。愿客且勿嘲，君子各行独。
述怀	[当代] 陈永正	我少好问学，颇亦习文史。前修法中外，欲探经国旨。方技杂九流，取舍固有以。发而为诗章，苟悟辄自喜。岂敢令俗淳，言志用律己。大道昭荒忽，脂轮愿疾驶。及长赖舌耕，多能事益鄙。学稼人或侮，不辨禾与稗。旱季踏沟车，躬腰酸膝髀。穷腊掏塘坭，踠足僵十趾。黄昏罢犁锄，归路寻牛矢。禾铺惹蚊蚋，茅舍宿鸡豕。朝来登讲坛，攘臂宣至理。百亢共一呼，繁声俱消弭。效语如鹦鹉，喋喋独怀耻。物性本不齐，奈何等珠苡。儒冠人争旋，时命哀屯否。才微犹屡屈，罹劫非偶尔。此身不足惜，所悯在学子。苒荏将三十，事往那堪纪。郁郁伏村野，孤云逝无倚。树下失故蹊，秋风凋桃李。瘠土胡苦恋，根深亦思徙。鸢飞渺青冥，何处无蘅芷。西方有美人，慕之水中坻。江汉岂云广，惜哉无一苇。搴袂复踟蹰，侧身空顾指。长楸念旧都，哀时泪如縻。后浪逐前波，国乱靡有止。譬彼千丈堤，作穴任蝼蚁。一旦壅而溃，田园荡然毁。首黔面亦墨，敲吸到骨髓。杜陵忧元元，香山思大被。关河满甲兵，戈戟森对峙。夺柄归私门，贵盛兼仆婢。说客各纷纭，马列皆辩诡。元老继归卧，狐鸣犬竖尾。巍巍天上神，栗栗朝中士。冠带即绞索，王侯递生死。不见金石交，卅年亲莫比。反唇朝夕间，败者名曰匪。石虎方天厌，丹书立嗣体。仓皇铤而走，尸焚大漠里。中篝实难言，行路笑相睇。英雄竟断头，江山娇如此。天道一转圜，今昨何乃似。北看每成南，恶极便是美。不平亦不鸣，寒心复寒齿。留滞易怀人，幽愤聊伸纸。陋室閟清吟，犹怯隔墙耳。残书叠床头，火后馀无几。相将度年华，局促非愿始。
俗子	[当代] 陈永正	叩户尽俗子，令我蜷座隅。每思一逐之，耳静读我书。今我窜乡间，茅屋无人俱。转思俗子来，我怀得暂舒。西郊有好女，颜色百不如。秋风动几时，屠狗须开炉。往时闻此语，作恶三日馀。今思颇有味，不知我进无。
广凤凰行赠刘子	[当代] 陈永正	昆山玉老化为石，沧海泪枯竹无实。凤凰憔悴鸣且飞，九州虽广不得食。陈子仰首独伤悲，抉眦青冥何施为。开奁捣碎碧玉环，不解凤凰一朝饥。愤然气出地欲坼，沥血刳肝当空掷。血化醴泉无尽流，心化盈盈双白璧。凤凰凤凰听我语，暂供饮啄聊慰汝。他年文彩烂缤纷，慎勿十二楼中舞。
大雨	[当代] 陈永正	寒气欲南移，暖气欲北往。浩荡竞驰骤，万夫势莫挡。昨夜两阵圆，相持如鹬蚌。雷车走訇隆，云团互推搡。寒气忽窜伏，暖气竟淩上。急冲天堤崩，奔浪百里响。横飞白羽箭，千百发无妄。芦中计出奇，草人已先绑。何妨作刍狗，事过各拊掌。蛙噪周郎兵，敬谢曹公赏。
凤凰木	[当代] 陈永正	庭前植数树，有榕有蒲桃。红棉有加利，凤凰木最高。无端风动摇，微叶悄而坠。老黄错新绿，满地如萍碎。惜我今来晚，不及开花时。亦不踏落花，惟见青青枝。萍下无鱼儿，萍上无朱鹭。凉生萍或动，观者亦无妒。我生本如萍，役役走路衢。沈沦实所冀，况乃鲁且愚。朝日照徘徊，不改年年旧。我影落其中，熏风吹不皱。
我发	[当代] 陈永正	我发如端忧，时时去复作。半月即蓬然，一月覆额角。畜之两三月，竟与须相索。尘垢日以积，虮虱日以乐。毵毵成怪民，人视笑且愕。一任朱颜嗔，摩挲无愧作。岂不有剪铰，争忍馀濯濯。岂不有镜奁，何劳强梳掠。英英明遗孽，甘为冒霜锷。赫赫太平王，留以异胡貉。黔首古所贵，高冠且勿著。年华不吾饶，忽来数白错。嗟乎谁取之，一似鼻端垩。举世无匠石，斤斧何得落。
种瓜	[当代] 陈永正	翻翻黄瓜花，薿薿叶下庇。累累架上实，摇摇小儿臂。雌蝶不想思，雄蜂时复至。须早插竹扶，勿令瓜贴地。泥掩瓜易败，蜂螫瓜苦味。成败岂所怀，苦乐安足计。本无经国心，读书平生嗜。身非东陵侯，胡为使改事。
赠刘子	[当代] 陈永正	刘子忍久饥，能令有众饱。饭牛既不閒，苦读常至晓。五车虽载去，腹书烧未了。发为新歌诗，深意知者少。所喜二三子，心印相明瞭。暇日叙一快，茗碗每倾倒。所忧颜色损，俯仰不自保。白发才数茎，中岁竟曰老。谁谓国无人，其人在莱草。海上归十年，尚戴辽东帽。
苦雨	[当代] 陈永正	路树昏苍苍，风动尘灰起。春日亦可畏，新秧槁将死。水车夜转朝，无寐惊客耳。半月黄成绿，田畯沾沾喜。勃窣来垄头，集训宣至理。此非天之功，赖吾领导耳。一日天地昏，男妇趋折趾。仰首含泪语，老天开眼矣。俄而雨滂沱，顷日沟满水。两日漫堤畦，三日齐江沚。四五六七日，一落不可止。漠漠万顷田，漭漭无涯涘。晚造已纳粮，早造今难恃。所馀屋前后，苦瓜与苦杞。瓜杞聊充肠，有力堪驱使。结网到圳边，漏夜捉河鲤。
再寄刘郎	[当代] 陈永正	夜半朔风排天来，广野荡坼声何哀。城北有客独不寐，忽忆海南真奇材。谷中樟楠高百尺，四山壁立不得出。地僻正宜屯云雷，我今胡为长叹息。但悲君去城中空，千树万树不能红。尽日书空谁堪语，夙昔情怀一记取。邂逅论文沙面阴，大道未同恩未深。五载相过犹貌敬，话牵时势各沈吟。岂意地仄天欹后，众流俱向海东就。重逢梦觉喜生还，豪气飞扬皆改旧。故交得心成新知，吾辈有合终不移。握手雄谈连朝夕，有时呜咽各无辞。刘郎何事与我别，使我忽忽心如结。黄云碧海行路难，朗朗唯见中天月。
口占赠周子二首 其二	[当代] 陈永正	汝墙悬一画，视之境郁郁。汝架插千签，扑之尘坲坲。我初识汝时，人道汝强倔。终日默而坐，眼空无馀物。与汝交十载，知汝意不拔。喑呜无人处，深心难掊掘。今日婴罗网，刚猛宁稍屈。气涌来天地，一发谁得窒。我见窃忧之，进言汝莫怫。岂不闻古语，狡兔须三窟。
咏怀	[当代] 陈永正	夜半昆鸡鸣，斜月沈虚幔。幽室起何人，无闻亦无见。昏昏尚目睡，颛颛隐书案。孤抱谁同忧，人情各木雁。我欲罪古儒，忠君乃妄诞。肆毒二千年，上下成刍豢。譬如驴挽磨，羸露背肉绽。虻叮血流股，默不解呻唤。据地谁号呼，平原无虎虦。唯有众鸷舞，腐鼠邀豪宴。馀子冰结肠，逢人春在面。兹亦国之耻，臣心异亿万。为学故多事，不学自无患。但可执耒耜，长衣捋至骭。茅茨老壮夫，屈奇招笑讪。避人非避世，犹思学作健。厄危屡经过，渐谂风云幻。嶷嶷能言者，当道皆善谩。我固非殊尤，无用枉青盼。俯首尘埃中，枨枨何所愿。笼中视腾跃，蓬间羡斥鴳。进而思万里，那畏弋人篡。日月虽物外，销铄良用叹。东钓竟何期，吾子行无晏。
疾风	[当代] 陈永正	疾风吹急雨，秋声撼地呼。破茅入我屋，湿我床头书。有书初不读，欲读书已无。腹中贮藜藿，因作不平吁。得句多于砂，一一隐眼珠。背人窃吟哦，自欺还自娱。老友顾不知，催我托双鱼。双鱼入大江，罹网当何如。
别吕君忾	[当代] 陈永正	踔腾临珠湄，千里观海外。踬阂滞十年，失路犹耿介。流光感沈冥，裂石歌慷慨。起视天地间，万物得自在。读书冀一用，苟活讵可赖。胡为窜蒿莱，触事皆不快。冲波阴气凝，举棹浅滩碍。时暂有不利，此行意莫悔。上士无家国，岂必伏户内。舍之去不疑，他山春可待。
悼佟老五首 其四	[当代] 陈永正	素车出东郭，腹痛我难兴。抑塞地宜入，号呼天不应。松吟烟水寂，风动兔狐惊。后夜虚帏月，魂归恐未明。
即事	[当代] 陈永正	十日一回晴，一日十回雨。浊水欲横流，敝埝不敢拒。藤断瓜棚塌，连蒂都是土。蚯蚓噤不鸣，泥沙已满肚。莲叶坐小蛙，颊气时一鼓。野蔓强精神，垂泣犹起舞。
戏题陶渊明集后	[当代] 陈永正	读书不甚解，好读益其愚。彭泽固可人，耿介令我吁。但畏当世欺，披褐厌厌居。不作天下计，只解爱吾庐。常欲效夷齐，相将窜海隅。又为鲁两生，易代作贞夫。我思三叹惋，戚戚真腐儒。其读山海经，嗜之如食鱼。胡不为刑天，与帝争并俱。胡不为夸父，竞日神力殊。甲子小事耳，何必著意书。安得三斛灰，一涤肠中迂。
晨起戏作	[当代] 陈永正	无寐得一诗，欲以寄阿奋。晨起觅笔书，管管俱生菌。细思了无味，裂纸还自哂。我怀原落落，于尔素无隐。肝肺欲吐时，奈何噎枯吻。文字不可饮，春酒且满引。腹中久无肉，瘦已堪笑悯。若要竹在胸，更须长食笋。
落叶有寄	[当代] 陈永正	叶落依深井，沈浮不自安。因思流水去，随处有波澜。汝亦久为客，应知作客难。天涯烦寄讯，大道几何宽。
次严霜《癌》韵	[当代] 陈永正	屹屹此身千劫后，十年曾共雨风哀。长吟今夕情何似，块垒全消佳句来。
和答鸿烈先生 其二	[当代] 陈永正	老去宁怀烈士情，年年到此竟吞声。但愁人海难深语，先放清辉笔底生。
和答鸿烈先生 其一	[当代] 陈永正	闻风百里远逾清，犹动江关晚岁情。怅极此身同怖鸽，十年矾弟愧梅兄。
斯鹏简书	[当代] 陈永正	容商道广自弘人，万简摹成意自欣。闲向晴窗挥剩墨，扶摇健笔已淩云。
雾霾感赋	[当代] 陈永正	斯世真无却老方，双眸炯炯视茫茫。劫灰飞处亡天下，何有山川对夕阳。
题伍启中所绘老人与裸女图册	[当代] 陈永正	画人真意有无中，秋气春光异亦同。老眼何妨观色相，百年皆在大槐宫。
为陈巨锁先生题七岩山魏齐造像	[当代] 陈永正	慧光难照雾长迷，夏屋犹闻代马嘶。谁向路旁怀片玉，仁崩义堕感磨笄。
题广勇隶草千字文	[当代] 陈永正	万简如山百石轻，隶行珍墨此传承。茅龙十丈能成寸，千字翻飞意态生。
题秦朝半瓦当 其二	[当代] 陈永正	霤滴重檐意适然，晚晴原上草如烟。林间不逐中原鹿，但赏秦时月上弦。
题秦朝半瓦当 其一	[当代] 陈永正	一炬阿房已惘然，避秦人杳海东烟。半规凉月移窗上，终古山河梦不圆。
题惜馀春慢馆集 其四	[当代] 陈永正	百年哀乐已成尘，美意犹存痛定身。同读异书知有味，清茶语笑任天真。
题惜馀春慢馆集 其三	[当代] 陈永正	夜阑香暗理瑶琴，水面风回月满襟。记得西关花影里，女郎清唱汝微吟。
题惜馀春慢馆集 其二	[当代] 陈永正	且待花期惜此身，年年爽约各伤神。萝岗又见梅千树，永忆临风月下人。
题惜馀春慢馆集 其一	[当代] 陈永正	诗心有迹梦无痕，欹枕吟成抱影温。休问好花馀几许，一枝一叶即春魂。
春尽日梨花盛开	[当代] 陈永正	绝域无春忍送春，眼中非幻亦非真。魂销万古茫茫白，不作花前洒泪人。
罗浮	[当代] 陈永正	月明何处觅仙灵，便倚梅花醉复醒。漫向飞云感离合，最高顶上望沧溟。
台风夜伏枕口占	[当代] 陈永正	世事都无一可言，飘风竟夕变寒温。如闻发呓天仍醉，独醒难招万古魂。
读汪梦川双照楼诗词稿注	[当代] 陈永正	去来心迹未分明，落叶依枝似有情。却误诗人为烈士，此头元不负苍生。
锦前弟院中优昙花放 其二	[当代] 陈永正	天花开谢未宜人，独惜清凉物外身。枯枕梦回仍大夜，空香时复静中闻。
锦前弟院中优昙花放 其一	[当代] 陈永正	自矜寒艳不因时，夜月妆成未许窥。如梦如云知有在，披帏一现复然疑。
题吴子英山水画	[当代] 陈永正	笔妙云林欲寄邻，家风未肯逐时新。嶙峋意与天机合，别境弘开望此人。
题亦悦堂论书	[当代] 陈永正	千年帖学此宏开，巨笔纵横与别裁。论道传心吾亦悦，清浑真伪眼前来。
有客拍得某公仿倪迂小笔属题	[当代] 陈永正	南浦波光连太液，西泠心事托云林。谁怜绝代文章手，池上犹摇柳万金。
题义山荆王枕上诗后	[当代] 陈永正	柯南柯北两难安，为雨为云只自宽。且向阳台续残梦，独携仙枕过邯郸。
伟智兄属题饶公峡谷图	[当代] 陈永正	古道青天无到时，亿年开辟得雄奇。巨灵战斗今谁见，展卷人间有大疑。
先慈忌日作	[当代] 陈永正	节过清明雨雾连，我生之后百忧煎。如何尚有倾江泪，哀子伶俜四十年。
海棠即事	[当代] 陈永正	新红漫抹自倾城，雨泣烟愁杂醉醒。谁念蜀都来去客，百年春梦未分明。
晨起偶成	[当代] 陈永正	雷车碾梦作飞尘，泪雨犹能湿枕巾。海竭山崩非我事，此生长负梦中身。
咏馨楼主至穗未得良晤书此以寄	[当代] 陈永正	今古难容姓字真，多君水泊置吟身。从来鼓枻长歌者，不是龙飞榜上人。
麦耘学兄十年前有韬隐之约书此以质之	[当代] 陈永正	不受玄诠即自由，长思珠海约栖丘。人间我亦侏离者，何日从君咏粤讴。
题沈厚韶学长山水册页	[当代] 陈永正	高致云林极自然，词人胸次即山川。大家小笔谁能会，尺幅犹开万里天。
周石窗翁赐寄大集并以诗宠赠步韵奉答	[当代] 陈永正	松茂千春犹劲节，天留一老作词仙。朝宗我欲东随水，吴粤神交亦夙缘。
莪默绝句集译笺乙集 其三三七	[当代] 伯昏子	本非浪子荡游岚，除却春醪未敢贪。自恋如君安敢效，折腰惟拜酒盈甔。
莪默绝句集译笺乙集 其三三六	[当代] 伯昏子	仰观俛察可通玄，存否是非能晓全。倘有真知胜壶境，乐抛所学拜其前。
莪默绝句集译笺乙集 其三三五	[当代] 伯昏子	糟丘拟卧一生终，元夕倾觞作善功。抛臂来牵玉壶颈，绛唇乱点坐怀中。
莪默绝句集译笺乙集 其三三四	[当代] 伯昏子	漫诬食菜事邪魔，醉卧壶天何错讹。那管诸宗误相认，自由自在任风过。
莪默绝句集译笺乙集 其三三三	[当代] 伯昏子	万罪一身何秽污，知君恩恕信能涂。穷途当哭君皆顾，潦倒穷途谁若吾。
莪默绝句集译笺乙集 其三三二	[当代] 伯昏子	清闻抛如碎玉卮，倦心顿复饮霞曦。百年夙愿捐弃已，听琴且倚亸云垂。
莪默绝句集译笺乙集 其三三一	[当代] 伯昏子	人间运数枉探求，阴错阳差足可羞。礽福无缘亦无分，罪因怀璧祸谁收。
莪默绝句集译笺乙集 其三三○	[当代] 伯昏子	相与北邙泉下涂，纷纷毛血洒平芜。但抟骸骨成樽缶，一得歆香命可苏。
莪默绝句集译笺乙集 其三二九	[当代] 伯昏子	青灯照酒乐其中，色界本空身亦空。休寄谆谆劝降表，揭竿我已抗天公。
莪默绝句集译笺乙集 其三二八	[当代] 伯昏子	歧路彷徨仰宇穹，凡夫桀骜转谦恭。红尘忧乐已多倦，何日长离逝若风。
莪默绝句集译笺乙集 其三二七	[当代] 伯昏子	水竭陵无不转消，誓将清誉为卿抛。苍天纵使作刍狗，甘忍终期化劫烧。
莪默绝句集译笺乙集 其三二六	[当代] 伯昏子	莫愁舛命毁安详，琼液但教倾夜光。造化戕人酿其血，他年我亦啖其浆。
莪默绝句集译笺乙集 其三二五	[当代] 伯昏子	济济跄跄入净祠，不因祈颂料神知。祷毡窃得一枚返，再赴当须破弊时。
莪默绝句集译笺乙集 其三二四	[当代] 伯昏子	匆匆驹隙寄浮生，当挈佳人载酒行。莫问须弥久与暂，一朝鹤逝底干卿。
莪默绝句集译笺乙集 其三二三	[当代] 伯昏子	卿卿与我若圆规，一体二元形影随。环步同心天地画，终相聚首不睽离。
莪默绝句集译笺乙集 其三二二	[当代] 伯昏子	迷魂阵里战犹酣，力屈难支愧那堪。甲帐虽闻传赦令，将军仍抱一腔惭。
莪默绝句集译笺乙集 其三二一	[当代] 伯昏子	醉柳眠花喜冶游，正人指斥语难休。檀珠鹤氅归君有，醇妇何妨我自留。
莪默绝句集译笺乙集 其三二○	[当代] 伯昏子	钝智宜除梦勿耽，何须再学老僧谈。陶人先奉一坛饮，再碎吾身作酒坛。
莪默绝句集译笺乙集 其三一九	[当代] 伯昏子	凭虚遗世未惊呼，羽化神驰影若无。寂灭安能使生畏，惶惶忧死祗尘躯。
莪默绝句集译笺乙集 其三一八	[当代] 伯昏子	莫忧朝圣罪犹存，慎勿趑趄近主尊。昨夜梅边降恩雪，脱胎换骨铸新魂。
莪默绝句集译笺乙集 其三一七	[当代] 伯昏子	茸茸茵碧众皆眠，安识泥中别有天。来者古人荒漠去，乌乡按堵俗依然。
莪默绝句集译笺乙集 其三一六	[当代] 伯昏子	九重圜转弃离人，六欲卑污毁贱身。无计全抛凡俗念，繁华一任诱红尘。
莪默绝句集译笺乙集 其三一五	[当代] 伯昏子	已休尘想掩柴扉，贵贱不通游远陲。天意怜幽独知我，浮沉身世一何悲。
莪默绝句集译笺乙集 其三一四	[当代] 伯昏子	倦眸粉靥带花黄，楼月舞低人断肠。三盏五杯何足道，千钟不忆蜀云乡。
莪默绝句集译笺乙集 其三一三	[当代] 伯昏子	安忍金樽一日捐，但教心性发狂颠。天魔倘得馀沾饮，断羡凡尘不羡仙。
莪默绝句集译笺乙集 其三一二	[当代] 伯昏子	客驿莫忧明日身，相欢今日即良辰。诘朝亦出此门去，同作悠悠万古人。
莪默绝句集译笺乙集 其三一一	[当代] 伯昏子	泥骸一具任谁抟，谁为缝裘谁补毡。冠饰墨幪眉上覆，咸非由己实堪怜。
莪默绝句集译笺乙集 其三一○	[当代] 伯昏子	群生惶恐仰穹隆，身影飞驰类转蓬。日烛尘寰形万象，幢幢走马一灯中。
莪默绝句集译笺乙集 其四五九	[当代] 伯昏子	司命一勾前债销，弊囊脱似叶飞飘。欣欣抛却红尘去，留得秕糠入火烧。
莪默绝句集译笺乙集 其四五八	[当代] 伯昏子	悠悠来日莫心焦，昨日烦忧事可销。倘借囚龙一日醉，扬麟脱锁去逍遥。
莪默绝句集译笺乙集 其四五七	[当代] 伯昏子	避地高阳多误身，歧迷犹胜说经人。我虽渴饮蒲桃血，何忍如卿吞魄神。
莪默绝句集译笺乙集 其四五六	[当代] 伯昏子	可恼天行健转轮，重枷莫使疟吾身。倘惟愚者荷君宠，吾宁不为明哲人。
莪默绝句集译笺乙集 其四五五	[当代] 伯昏子	慈恩信可琢瑕身，公义昭昭在上真。皮蜕纵然随罪灭，他年天亦惜微尘。
莪默绝句集译笺乙集 其四五四	[当代] 伯昏子	沧海桑田久未谙，知行有术亦难探。人生得意莫如醉，日月壶中可尽参。
莪默绝句集译笺乙集 其四五三	[当代] 伯昏子	迢迢星汉降斯身，脱缚超乎三界尘。丝网已开千万结，独馀死结瘅心神。
莪默绝句集译笺乙集 其四五二	[当代] 伯昏子	真道安能予佞群，千金买骨实虚闻。倘延遐寿知天命，玄化或能臻几分。
莪默绝句集译笺乙集 其四五一	[当代] 伯昏子	隔叶黄鹂深树鸣，宾筵鼓瑟复吹笙。壶泉奔泻淙淙响，对酌岂能无此声。
莪默绝句集译笺乙集 其三○○	[当代] 伯昏子	心随朗月阻溪湍，欲诉衷情期艾难。夸父临川终渴死，古来烈士最奇观。
莪默绝句集译笺乙集 其二九九	[当代] 伯昏子	孤栖何必坐愁慵，宜得蒲桃爱女从。养在深闺人未识，丽姿殊胜母仪容。
莪默绝句集译笺乙集 其二九八	[当代] 伯昏子	娉婷柳态艳蔷容，彩袖殷勤捧玉钟。一霎阴风碎衣带，便飞花叶落重重。
莪默绝句集译笺乙集 其二九七	[当代] 伯昏子	人间游戏亦堂皇，造化神工谁识量。但得延歌更呼酒，邯郸惊破几黄粱。
莪默绝句集译笺乙集 其二九六	[当代] 伯昏子	刀山火海勇登临，濯足黄泉勿变心。但逐阴风歇薪焰，浊囊化土散骎骎。
莪默绝句集译笺乙集 其二九五	[当代] 伯昏子	熹微侵晓破穹苍，对饮晨轩亦不妨。待得愁消天大白，不知吾辈在何乡。
莪默绝句集译笺乙集 其二九四	[当代] 伯昏子	玉帛荣华天未应，干戈玷辱自须领。谁辞美酒夜光杯，举石吾将碎其颈。
莪默绝句集译笺乙集 其二九三	[当代] 伯昏子	蔷薇不复缀怡园，荆棘一由芜冷暄。烦恼青丝难遽断，何妨椎髻入仙门。
莪默绝句集译笺乙集 其二九二	[当代] 伯昏子	无渴无饥自无缚，钧轮虐我如驱鳄。其仁心未胜塼轮，机女犹能持纺络。
莪默绝句集译笺乙集 其二九一	[当代] 伯昏子	玉醴精灵淡若烟，瓦罍藏魄澈缠绵。往来未遇浊公子，惟此浊杯奇可怜。
莪默绝句集译笺乙集 其二九○	[当代] 伯昏子	惟凭圣睿造金瓯，实乃化工之冕旒。何故匠人捶碎尽，一汪覆水已难收。
莪默绝句集译笺乙集 其二八九	[当代] 伯昏子	难敌病愁休惧来，远谋无计独登台。莫欺定命且欢醉，那管人间一世哀。
莪默绝句集译笺乙集 其二八八	[当代] 伯昏子	德行屈指数寥寥，身罪盼将功抵消。过忒休教犯天怒，圣陵再望赦恩遥。
莪默绝句集译笺乙集 其二八七	[当代] 伯昏子	信经可列七三篇，执一惟中乃敬天。顺逆忠奸非旨要，众生有汝即完全。
莪默绝句集译笺乙集 其二八六	[当代] 伯昏子	弦歌日夜杯光浸，饮复饮兮安可禁。秉烛金尊处处逢，但麾一滴馀皆饮。
莪默绝句集译笺乙集 其二八五	[当代] 伯昏子	命泉即酒地仙藏，我乃灵媒觅八方。真宰亲言人可益，心魂宜享此丰粮。
莪默绝句集译笺乙集 其二八四	[当代] 伯昏子	蹒跚弄影夜归酣，邂逅贤人抱酒坛。但说天恩无尽藏，玉山颓倒不须惭。
莪默绝句集译笺乙集 其二八三	[当代] 伯昏子	一日陶坊牖下窥，杯盘列座麈谈麾。汹汹一物高声问，瓦缶谁抟复鬻谁。
莪默绝句集译笺乙集 其二八二	[当代] 伯昏子	行乐及时飞羽觞，情迷娇靥郁金香。人生几日会良宴，莫待别离空惋伤。
莪默绝句集译笺乙集 其二八一	[当代] 伯昏子	心中愁惑结千千，徒把愚痴辩汝前。混迹祆方竟何故，穆民潦倒愧谁怜。
莪默绝句集译笺乙集 其二八○	[当代] 伯昏子	请君倾耳受芹茆，踵事增华须尽抛。来世今生皆一瞬，长生安可换尘劳。
莪默绝句集译笺乙集 其二七九	[当代] 伯昏子	谁教日月共经天，盈缩卷舒谁引牵。蠡测畴人安有术，略无一子定逡躔。
莪默绝句集译笺乙集 其二七八	[当代] 伯昏子	劝君莫信再生缘，往事还如一缕烟。惟有真银为现利，昔时来岁肯谁怜。
莪默绝句集译笺乙集 其二七七	[当代] 伯昏子	古帝骷髅卧枕低，又闻城上夜乌啼。欲知断续悲号意，应惜烟消息鼓鼙。
莪默绝句集译笺乙集 其二七六	[当代] 伯昏子	人心幽秘汝能知，危难之中汝辅持。容吾悔过听吾讼，人讼汝皆聆受之。
莪默绝句集译笺乙集 其二七五	[当代] 伯昏子	一袭鬾衣眠冷函，醒向红尘尝苦甘。尔命犹疑常不解，何无滴酒出倾坛。
莪默绝句集译笺乙集 其二七四	[当代] 伯昏子	常鼓绛唇询酒甔，星移日转若何参。汝提我耳呢喃告，无力回天但醉酣。
莪默绝句集译笺乙集 其二七三	[当代] 伯昏子	宓妃留枕久消磨，翩若惊鸿一日过。罗袜生尘流盼语，但抛玉佩向微波。
莪默绝句集译笺乙集 其二七二	[当代] 伯昏子	更与群僧醉玉壶，喜狂今日陟仙都。独来净寺忘形坐，但问吾非汝主乎。
莪默绝句集译笺乙集 其二七一	[当代] 伯昏子	泡影人生竟乃何，但言此譬證娑婆。汤汤风自虞渊出，复入虞渊浩浩过。
莪默绝句集译笺乙集 其二七○	[当代] 伯昏子	世事如棋一局中，翻云覆雨任天公。几回枰上腾挪罢，终入阴冥韫椟中。
莪默绝句集译笺乙集 其二六九	[当代] 伯昏子	吟祈初别黯魂伤，来觅垆边日月光。每遇玉壶长颈召，便思引颈注琼浆。
莪默绝句集译笺乙集 其二六八	[当代] 伯昏子	节操珍珠未及穿，心田恶莠扫犹残。天恩浩荡何曾惑，独一真神岂错看。
莪默绝句集译笺乙集 其二六七	[当代] 伯昏子	默默旻天祝岂灵，万千祈颂付空冥。美人丛里但沉醉，逝者匆匆谁一停。
莪默绝句集译笺乙集 其二六六	[当代] 伯昏子	悠悠过客尽无回，彼岸玄论寂夜台。倘乏切心向慕意，回环吟祷尽飞灰。
莪默绝句集译笺乙集 其二六五	[当代] 伯昏子	帝降天罗缚众生，却教天性绝其萌。相羊进退皆维谷，玉液怎留于覆觥。
莪默绝句集译笺乙集 其二六四	[当代] 伯昏子	化禽振翮出荒榛，策足漫寻要路津。岩穴无人为麾指，徒由旧径返云身。
莪默绝句集译笺乙集 其二六三	[当代] 伯昏子	君子宜亲一世欢，小人宜远慎盘桓。敢承鸩酒自贤圣，独拒愚痴解毒丸。
莪默绝句集译笺乙集 其二六二	[当代] 伯昏子	圣颜难觌祷堂阶，何若同筵享馔偕。汝乃太终兼太始，灼吾深内慰吾怀。
莪默绝句集译笺乙集 其二六一	[当代] 伯昏子	何须眉眼戏元元，惹我澄心百虑烦。既命倾杯宜勿视，乃试攲器不教翻。
莪默绝句集译笺乙集 其二六○	[当代] 伯昏子	诸王顺命听神卜，酒燄何时如洞烛。七日周而复始中，当教昼夜光盈屋。
莪默绝句集译笺乙集 其二五九	[当代] 伯昏子	断袖安思涸辙丧，黑轮阴毒任辀张。对樽莫恋再生梦，一命呜呼即永亡。
莪默绝句集译笺乙集 其二五八	[当代] 伯昏子	逝者如风不可追，谁曾一返说尘霏。花开堪折直须折，一入蓬山安得归。
八月一日白泥湖看荷绝句九首 其八	[当代] 卢青山	浇头井水冰生脊，逐袂荷风淡入魂。小坐鸡边深木下，清蝉时响两三声。
八月一日白泥湖看荷绝句九首 其七	[当代] 卢青山	筑室将除三亩草，移舟欲尽万湾湖。谁欤西子搴裳共，日宿荷花夜读书。
八月一日白泥湖看荷绝句九首 其六	[当代] 卢青山	重吟细把不能归，我见荷花意已迷。唯有鹭鸶情债了，淡然飞去复飞回。
八月一日白泥湖看荷绝句九首 其五	[当代] 卢青山	层浪密如针锈草，小舟快若电穿云。我真荷帝巡千国，万叶亭亭鼓掌迎。
八月一日白泥湖看荷绝句九首 其四	[当代] 卢青山	层帷薄薄透凉风，数蕊黄黄绕四丛。恨不身如蜓影小，年年端坐藕房中。
八月一日白泥湖看荷绝句九首 其三	[当代] 卢青山	桂艇移偏千片叶，诗怀迷醉万群香。荷花浴出无些饰，乞与清清雨作裳。
八月一日白泥湖看荷绝句九首 其一	[当代] 卢青山	岸头柔草留春态，湖上清风敌夏阳。远远青山如小艇，悠然划入水中央。
七月二暮雨中作七首 其七	[当代] 卢青山	荒坟冷落故山间，听雨孤儿忽十年。知有新诗封旧泪，阴阳何路递邮传。
七月二暮雨中作七首 其六	[当代] 卢青山	十年旧景久为烟，何事宵宵到梦间。此体是今还是昔？日过现在夜从前。
七月二暮雨中作七首 其五	[当代] 卢青山	久罔真如徒踽踽，安能鬼手助机灵。为吾快摄天中电，来照胸中懜懜心。
七月二暮雨中作七首 其四	[当代] 卢青山	二五摧颓落拓身，岂知心浪尚腾云。肝肠曲尽悲诗直，一句安容九折情。
七月二暮雨中作七首 其三	[当代] 卢青山	屋隅蝉蟋咿喁断，窗下虫尸冷淡横。我自书中抬倦眼，为君细细赋招魂。
七月二暮雨中作七首 其二	[当代] 卢青山	惊心半夏雨为秋，薄尽衣衫欲罩裘。忽想山中凄冷雀，小巢应有万泉流。
七月二暮雨中作七首 其一	[当代] 卢青山	偶立孤栏暮已迟，青山对面卧沉思。但听庭叶敲千响，知有天空雨万丝。
六月二十阴历之五月初一生日未往	[当代] 卢青山	榴花半拆雨轻肥，梦有条风拂鬓眉。湘子瑶琴休倦夜，为君弹起月光辉。
六月十八日来取果蜕而去	[当代] 卢青山	才静心波风又起，未离凡俗总安然。谁云相隔非遥远，一物相贻竟半年。
八四年游君山，是后年年欲重至而年年皆不至。今又拟此，未知能果否	[当代] 卢青山	湖草君山碧漫天，一篙梦里十年船。唯成日后千惆怅，多事人间有少年。
肖来言姜，作此为解二首（六月二日） 其一	[当代] 卢青山	梦断云零悔已迟，一生消尽落花时。有情如药摧心肺，不可强咽不可辞。
无题六首 其六	[当代] 卢青山	昔我先君怪我颅，浑圆浑似为僧储。何时真裸馀真实？斫尽浮华剃尽须。
无题六首 其四	[当代] 卢青山	此体为生卖世尘，此心欲付与谁人？一如蓬转万千里，随地皆家皆客程。
无题六首 其三	[当代] 卢青山	渐疏诗笔真吾罪，已减情怀是齿增。欲向苍天乞三宝，曰欢曰梦曰年轻。
无题六首 其二	[当代] 卢青山	心皆五彩染铜绿，世已千番视我疣。一计犹存吾岂北，且闩门去读春秋。
无题六首 其一	[当代] 卢青山	回首功劳遽可哀，一年年去换须来。夜阑自笑峥嵘骨，只有寸心换未谐。
酒语（时已戒之）	[当代] 卢青山	为君百死挡愁刀，竟有书来誓绝交。我自橱中袖手笑，看君何法度长宵。
对烛	[当代] 卢青山	匡坐长和烛作邻，烛心摇曳似吾心。问君所慕究何值？遂为微光毁一生。
夜半大雷雨立卫生所作	[当代] 卢青山	骤寒捲夏入秋深，独立谁堪起伏心。风雨如潮如海涌，梦魂争得到巴陵。
访人不遇三首 其三	[当代] 卢青山	寒栏唯雨共徘徊，久扣重门意已颓。何事心如潮扑岸，一回誓绝一回来。
访人不遇三首 其二	[当代] 卢青山	路不如天隔沧海，一年竟只四回来。卢郎岂是无情客，但为情多怕怆怀。
访人不遇三首 其一	[当代] 卢青山	依前雨意浸寒烟，如睡山光似梦天。四访凄凉无一遇，今生渐信果无缘。
五月一日在临湘，闻有以国库券代教师工资者	[当代] 卢青山	四月工资雷未雨，吾师漫莫忧妻女。文章虽不裹腹枵，国库券能锅里煮。
春行书所见	[当代] 卢青山	薄雨轻云冷不哗，寂寥诗客野人家。垂髫未解伤春去，笑撼桃枝看落花。
予居云溪七载，岁岁皆有灯花，今乃得见之。同者数人，李智国命作诗。时正月十四之夜，立春之次日也	[当代] 卢青山	折首枯茅仰爪丫，闻春昨至隐谁家？且抬世界灰尘眼，暂看天空幻想花。
B罐下白花不知名，复雨中开，是去年无名花歌所由作	[当代] 卢青山	此生惆怅究何为，梦绕无情计太卑。君看雨中去年树，自开浑不管人悲。
醉卧肖起作此止酒	[当代] 卢青山	对春唯有似虬髯，花雨将同梦雨看。我欲从今退欢伯，此生修短在勤闲。
小年日坐肖处待之，记前数诗，更作此	[当代] 卢青山	独待空窗人不还，且凭纸笔遣清閒。我传一法君须记，愁里作诗笑里看。
小年日访肖过市二首 其二	[当代] 卢青山	鲜阳市上照新鞭，忙煞春风与笑颜。我独闲来看人乐，无家浪子自无年。
小年日访肖过市二首 其一	[当代] 卢青山	世事屡经尘眼惯，年龄渐长岁怀平。犹看雀跃沿门子，笑掷春鞭戏路人。
夜雪晓起独步山中 其二	[当代] 卢青山	花开花落两无心，渐觉平生等梦尘。自拥陈醪和雪卧，来年春莫唤吾醒。
元旦送王江华。亦约薛会者，薛以祖母病危，来电而已	[当代] 卢青山	寥落生涯吾欲老，年来人去两堪悲。循环久惯时光道，路欲前驱心欲回。
山茶	[当代] 卢青山	白玉谁簪碧玉头，遍山清雪浩难收。漫将精力开花艳，结子为吾足贮油。
山中自来水	[当代] 卢青山	一勺舀玉移峰绿，冬暖夏凉齿欲酥。此是山中自来水，清溪竹接入缸流。
出连云林场，所在已近主峰，万山丛碧间一小落耳	[当代] 卢青山	小屋浑如沧海屿，主人可是汉秦人？汪汪小犬初相识，摆首摇尻送出村。
道间书所见	[当代] 卢青山	迷松道转几千重，怪果奇花梦未逢。始信山中春不去，冬霜犹有草莓红。
连云半山有村落，连云小学即其地。其石壁有滴泉，旧游尝掬饮于此，今尚依然 其二	[当代] 卢青山	数载思遁常有约，此间真可住身无？君看木斫城中去，不见水回山上趋。
连云半山有村落，连云小学即其地。其石壁有滴泉，旧游尝掬饮于此，今尚依然 其一	[当代] 卢青山	参天古木不见日，连云小学在山隅。石窠犹滴千年水，一瞬重来面已须。
黄金洞中学醉卧，半夜起，步至塔下，岚雾游移，山月濛濛，万山空寂，渺予一身。忆旧游不再，聊为赋此	[当代] 卢青山	溪岚幻变塔亭亭，拥肘来看旧所经。似与人心共悲惋，今宵月亦不分明。
十一月十四夜卧肖，中宵起书所闻见，次日即共游平江五首 其五	[当代] 卢青山	身和世界两微尘，何物胸中笑自扪。携月今宵真可逝，浑无人见此乾坤。
十一月十四夜卧肖，中宵起书所闻见，次日即共游平江五首 其四	[当代] 卢青山	疾走趋风无限客，家窗各守梦中魂。火车一笛何方去？过尽千村与万村。
十一月十四夜卧肖，中宵起书所闻见，次日即共游平江五首 其三	[当代] 卢青山	千林此刻幽无主，一户谁家夜有灯。不独村庄静如梦，村鸡亦似梦中鸣。
十一月十四夜卧肖，中宵起书所闻见，次日即共游平江五首 其二	[当代] 卢青山	迢迢夜色展窗棂，细树依山认未真。唯有月和天两在，村中遥犬吠谁人？
十一月十四夜卧肖，中宵起书所闻见，次日即共游平江五首 其一	[当代] 卢青山	披衣独起坐长宵，醉意犹存梦已遥。淡静月真青女眼，冷看风树怒如潮。
明日倘竟仍无钱歌	[当代] 卢青山	天有风云不测间，或吾明日竟无钱。将持野老生苔耜，去辟深山失主田。
莲花落	[当代] 卢青山	素心才展尚娇羞，已有凄风挟雨流。惆怅山深无远水，一诗送下洞庭秋。
剃头戏书 其一	[当代] 卢青山	素衫如水眸如梦，两颊红莲放尚羞。君看纤纤才二八，一刀能斫万人头。
和人四章 其四 小松	[当代] 卢青山	微躯未出众林颠，已有青枝似嫩烟。与我韶华三百日，为君撑起雪中天。
和人四章 其三 小溪	[当代] 卢青山	人满江风柳满洲，休嗟寥落送春秋。要成崖下千垂瀑，先得山中百转流。
和人四章 其二 小草	[当代] 卢青山	漫将心力开花艳，且试精神撼怒沙。足下苍茫万洲绿，知君过处不天涯。
和人四章 其一 小荷	[当代] 卢青山	圆舟独棹荡波风，别有幽凉碧涧中。到上花时尘太盛，我宁不作媚人红。
饮酒二首 其二	[当代] 卢青山	半亩荷花捲浪声，秋凉最与酒相亲。先生独酌清寥甚，醉向尘中拽路人。
饮酒二首 其一	[当代] 卢青山	天边明月是佳陪，快饮千盅莫更推。眼底青山真饿虎，森森势欲搏吾杯。
北上忆三首 其三	[当代] 卢青山	黄河浩水接天河，我欲浮槎泛古波。织女牛郎离太苦，为君重与布星罗。
北上忆三首 其二	[当代] 卢青山	归车暮渡古黄河，看未分明车已过。万世文明亦一瞬，此时心在恐龙坡。
北上忆三首 其一	[当代] 卢青山	三千里路若为长，北上驱车望太行。我读蠹书心久餍，且来瀚海读苍茫。
入秋五首 其五	[当代] 卢青山	初无宝筏济沧澜，纵有红尘梦不还。得一茅椽生已足，椽中胸腑椽外山。
入秋五首 其四	[当代] 卢青山	我在山中居已久，椽南无鸟不家禽。请看暮翅迎归后，又得晨窗报晓音。
入秋五首 其三	[当代] 卢青山	露雨青珠垂玉叶，荷花素袜渡微尘。秋山真是先生友，独倚塘堤听屐声。
入秋五首 其二	[当代] 卢青山	白莲花胜撮云轻，百物萧萧渐欲宁。珍重萤光千宛转，为吾舞落一生心。
入秋五首 其一	[当代] 卢青山	殷勤一雨开馀暑，薄有秋凉最可人。小饮闲贪中夜睡，月和蛙语守前庭。
消暑六首 其六	[当代] 卢青山	清閒漫笑山中客，日暮扶筇意自知。久识人间无正业，除教猿鸟学吟诗。
消暑六首 其五	[当代] 卢青山	可笑曾飘海上舟，廿年心志等浮沤。从今化作深山水，自拨幽弦自在流。
消暑六首 其四	[当代] 卢青山	蛙声凉若深宵露，梦影疏如竹下萤。且尽浮生今夜意，明朝日出是红尘。
消暑六首 其三	[当代] 卢青山	蝉如软语鸟如弦，小石潭空月正圆。我在人间行已倦，得来松盖即家椽。
消暑六首 其二	[当代] 卢青山	谁引幽怀来永漏，流萤楚楚拂山烟。佳人无过溪边石，与伴长宵作醉眠。
消暑六首 其一	[当代] 卢青山	暑落凉生不日间，且持蒲扇待天缘。此生为爱秋山好，已将浮世赌松泉。
五月十九夜二绝 其二	[当代] 卢青山	漫说苍山无意思，莼鲈对劝语能真。心和世界都如海，我向壶中住一生。
五月十九夜二绝 其一	[当代] 卢青山	日上苔帘月下岑，此生甘老荻梧村。浑除酒外无他事，剩有蛙声是故人。
新年绝句六首 其六	[当代] 卢青山	梧桐弱蕾隔年培，试问春真归不归。日暮风寒霜老地，倚门怊怅想芳菲。
木兰花	[当代] 程滨	九重城外秋风满。一卷书旁春睡软。无端唤起梦中人，月色溟濛花色晚。黄粱欲熟新诗浅。梦去人间应未远。今生可许觅之回，瘦损诗人天不管。
咏凤凰山	[当代] 陈振家	一从盘古辟洪荒，便有天孙下越乡。翠雾盘空垂发髻，清波映日泛眸光。风姿每借烟霞现，乳汁常滋稻谷香。世代子民承哺育，当为永寿荐千觞。
有梦	[当代] 陈振家	昔日翩妍未释怀，容辉常入梦中来。神魂不觉桑榆近，形意仍为缱绻摧。含睇依依如有待，笑言晏晏各无猜。中宵醒转萦回久，一缕余情费剪裁。
生死	[当代] 陈振家	生死似曾还未曾，循环九九又归零。万年天地一弹指，百岁尘埃偶载形。若有轮回忧转世，倘无因果惜长冥。问谁能解此中秘？人语难凭神不灵。
福祉	[当代] 陈振家	非吾所有莫攘争，算计终生几个成？欲致祥和无奥秘，祗须淡泊对财名。饭香便畅腰肢健，神旺身舒气脉平。福祉在斯宜细认，危谈峻论误卿卿。
游定陵有感	[当代] 陈振家	地下幽宫玉作门，百寻深圹黯昏昏。黄泉阴界摆生阔，绿草山中极死尊。人在行为同贼性，驾崩珍宝伴君魂。江山社稷何其贵，尽毁历朝衰子孙。
长城	[当代] 陈振家	雉楼遥望似龙蟠，万里奔腾何壮观。高壁坚城能禦敌？庸臣昏帝莫弹冠。朝庭无赖换新主，关塞依然委戍官。又觉长关堪固守，驱人抬石到云端。
圆明园	[当代] 陈振家	只虑淫奢享乐情，不怜国力与苍生。君王大考园林妙，欧日穷研炮火精。昏醉百年犹酩酊，豺狼一炬尽颓倾。残垣败砌留凭吊，换得游人骂满清。
颐和园	[当代] 陈振家	万寿山高佛阁崇，昆明湖阔映长虹。国衰枉筑园林美，兵败悲遭燹火红。腐化慈禧为祸首，无能光绪叹卑躬。纵然军费归专用，也作深洋水族宫。
神武门	[当代] 陈振家	高墙峻宇抱花园，钟鼓悠悠撼帝阍。神武何由征女色？景山无气祚皇魂。崇祯吊罢江山改，宣统数终宫阙存。神秘面纱掀看罢，禁城览尽出斯门。
太和殿	[当代] 陈振家	巍巍龙座耸丹墀，玉石黄金为殿基。势重权尊生死予，数黄论黑德威施。一人好恶关全局，百战兴亡易大旗。成败到头黎庶苦，生灵万万作牲牺。
午门	[当代] 陈振家	几人天子赐传胪，百姓能谁闯此区。稍忤圣颜司罚仗，如分祭肉看戎俘。威严烜赫今存否？御统皇权也已乎！此日掏钱买门券，三宫六院尽通途。
旅邸对镜	[当代] 陈振家	花甲才超面目非，额纹如浪颊肌垂。剔除名气同包肃，不剃胡须近李逵。蕞陋喜存霜竹骨，顽痴自惜老桑皮。幸无珠玉居余侧，相视恬然一笑之。
次子邀游北京有赋	[当代] 陈振家	最热人间三伏天，上如焖烤下如煎。思驰林壑虚凉境，梦到昆崙积雪边。方叹炎氛蒸岭海，忽邀遐远历幽燕。孝心自古惊天地，难却承欢一念虔。
几年来巴以愈斗愈剧有叹	[当代] 陈振家	巴以相仇闻也寒，争拼以命性何残。眼牙互报几时了，血肉横飞不忍看。安拉爱徒奚易让，摩西见死岂旁观。回回虽困犹多子，忍使儿孙绑炸弹！
访万峰山	[当代] 陈振家	千山抱绿净无尘，泉韵禽歌野气新。云雾临崖舒画卷，松杉蔽日爽心神。人间环境摧残久，世上林隈弥足珍。自访万峰幽壑后，更怜昔日海南身。
咏报岁兰	[当代] 陈振家	玉条出架迓春阳，花箭猗猗过十枪。碧叶水鲜姿态俊，紫英萧洒逸仪扬。容妃乍近风含馥，荀令相迎座有芳。为谢深情贺新岁，细吟楚赋报香王。
三峡截流感赋	[当代] 陈振家	斗坪此日锁蛟龙，万里波涛一线封。碧水百寻摩桀壁，青峰十二浸芙蓉。工程已刮洋人眼，成就终酬志士胸。十亿炎黄挥巨笔，定教赤县换新容。
赴穗幸会海南诸乡亲有怀	[当代] 陈振家	揖别琼崖廿载余，此心常在旧丘隅。最怜岩壑苍苍色，更忆山乡耿耿徒。地瘠肯为花力气，家贫绝不使欺虞。今朝欢会颜公宴，人老谊长情更逾。
有感题三人照呈学亮兄	[当代] 陈振家	欣见故人频晋升，叨邀省府叙离情。不忘海岛战天地，犹视布衣如弟兄。怜穑急农仍本色，扶贫济困注专诚。卅年不染官场习，留照搂肩肝胆倾。
有感赠碧霞君二律 其二	[当代] 陈振家	曾为谋生处底层，深知姐妹困忧情。在岗倾力赒穷苦，退位仍然竭悃诚。闻讯孤孀期接济，不辞疲累协搜营。论人岂看多腾达，助弱扶艰也足名。
有感赠碧霞君二律 其一	[当代] 陈振家	冠年共事识鮀中，转眼君侬成妪翁。曼妙风姿仍在忆，琳琅才调各殊同。即无深致犹相赏，应有笃诚存寸衷。毕竟人生遭际别，菁华一代付飘风。
观电视艺术片《韩江潮》	[当代] 陈振家	乾坤初判派陵分，滚滚韩江孕别群。晋屐宋城生古意，谣歌潮乐见人文。千年风貌曾谁识，一夕荧屏尽得闻。艺片始鸣惊海内，嘉评秀语赞纷纷。
赠炳炎君	[当代] 陈振家	欣戚两忘看世尘，浑然和气守之珍。花英鸟语如闻道，月色泉声足养神。物累名根同幻业，研藏考古寄闲身。心无挂碍随云水，好个乾坤自在人。
东郊山行	[当代] 陈振家	奇峰数朵种南天，绿树清溪映眼前。云断荒村红湿处，鸟翻幽岫翠微边。骑牛竖子摇如柳，挑水娇娃去似烟。最爱空岩松径静，归来魂梦尚相牵。
寄台岛倡独者	[当代] 陈振家	纵有关防横议侵，祖宗不认甚居心。满街方块象形字，一口中华正统音。姓出炎黄传续久，地连闽浙腹腰深。金瓯岂许成残碎，事及存亡须细斟。
登龙翔阁远眺	[当代] 陈振家	杰阁凌虚势欲翔，南天极目看茫茫。云横鸟髻浮浓黛，山夹韩川泻远苍。绕郭园林开画境，横江蝀影度风樯。古城新貌今胜昔，琢句耽诗引兴长。
调某公下海	[当代] 陈振家	相趁公司寿欲终，库存贱价一兜空。有钱可赚劲真虎，无市能销兴已熊。喊破喉咙人罔顾，愿输血本客装聋。隔摊目笑频频见，坐怨当初自作聪。
六二遣怀二首 其二	[当代] 陈振家	修到无争百事宽，斯生空系几悲欢。文饶半斗已知足，囊有千文不算寒。厮守一条狸子狗，勤培满架素心兰。若人欲访青山去，结伴欣然共探看。
六二遣怀二首 其一	[当代] 陈振家	花甲重新又二年，劫余人惜太平天。九州喜遇晴光照，终日欣无俗务牵。唱和难辞权獭祭，溪山有约且鸿翩。而今除却弄葩卉，笔为锄犁诗是田。
获裕德堂杯对联奖席上和精华兄《即兴》元玉	[当代] 陈振家	打兔收獐事靡常，料难越槛却登堂。雕龙岂敢望刘协，射蚤无稽话纪昌。馅饼入怀奚独享？馔肴邀侣意悠长。杨君一律开吟兴，举座唱酬情欲翔。
题《春湖茶店》诗	[当代] 陈振家	高岭雷芽称上品，潮城茶艺极工夫。春临云岫叶初摘，日暖西湖汤注壶。洗遍诗肠消块垒，顿开心窍到肌肤。平生未敢多求索，唯独清茶不可无。
寄西安裴智女史	[当代] 陈振家	雁衔瑶札下云端，竟日翻吟兴未阑。晴旭清塘怜菡萏，柔风幽径闻芝兰。心随逸韵同歌讽，情逐新声伴戚欢。欲命征车寻道韫，烂霞望处是长安。
游江滨长廊	[当代] 陈振家	扫却乱廛郊甸通，雉楼相望矗苍穹。沿堤烟树连芳圃，朝水林轩出绿丛。胜日倾城游画境，良宵四处赏霓虹。江滨自辟长廊后，再看潮州殊不同。
读史二章 其二	[当代] 陈振家	亘古神州土戏台，大王打杀小人陪。黎膏吸尽旧君去，尸血吹干新主来。机变权谋陈菜谱，贪污腐败老缸醅。黄龙枉有五千岁，只算摇篮一小孩。
读史二章 其一	[当代] 陈振家	地球不死续生延，便有人寰战火连。旗号各能申大义，名堂自极合乾天。野心曾引圣言释，流血岂无真理铨。诺诺小民供派用，豆萁豆角任相煎。
人生	[当代] 陈振家	冷暖人间空自忙，春风骀荡柳丝狂。妄多执著猴捞月，不敌贪痴佛跳墙。一世无成如皂泡，百般皆好亦黄粱。乾坤圈里跑龙套，行色匆匆各下场。
木棉	[当代] 陈振家	雄躯劲直插云标，绕干枝撑百尺条。为使春辰花更好，管教冬后叶先凋。红灯万盏灿南国，白鹭千群舞碧霄。有志男儿当似此，顶天立地气高辽。
奉和楚楠兄《六二自况》二首元玉 其二	[当代] 陈振家	世间万事各纷纭，桃尽玄都紫陌昏。黄冕龙孙归腐草，乌衣燕子入衡门。天颁微命休轻贱，地葬生灵无劣尊。倘解诗词堪洒脱，何妨日日为倾魂。
奉和楚楠兄《六二自况》二首元玉 其一	[当代] 陈振家	奄忽飙尘去不停，盲风怪雨笑曾经。未膺台席缘疏放，略剩诗骚托性灵。庄梦但求随蝶醉，陶杯难以唤心醒。人生滋味都尝遍，妄论空谈已惯听。
诗会步淙祥君原玉	[当代] 陈振家	欲求新意屡翻空，一语难将天籁融。粗旷稍嫌山野气，超然犹带道家风。研思每觉言辞涩，涉历方知陶冶功。日夕揣摩非善法，从头唐宋觅群公。
端午又咏屈原	[当代] 陈振家	萧艾椒兰谁与征，离骚读罢不胜情。向来耿介事多忤，世上阿谀运却亨。得失干身宁复顾，安危系国实难平。瑰奇遗赋留千古，汇作仁人志士声。
题塔山‘史鉴山屋’	[当代] 陈振家	镜台之上筑新庐，只贮神州一种书。昔岁诸君曾烂熟，异时后辈定生疏。长供阅者了真相，无使询之付阙如。屋里典文山下冢，昭昭危辙鉴前车。
依韵目和北京孙更俊先生七律三十首十一真 其十一	[当代] 陈振家	孔丘立论也天真，苦口婆心劝一仁。不晓自私为本性，但将希望寄精神。贪争之患能销骨，克制唯宜在养身。治国全由政纲善，非关道德与常伦。
再咏塔园明镜台	[当代] 陈振家	苍天无网但恢恢，十载红羊剩劫灰。旧地重临情尚怯，幽衷欲诉意低徊。同欣今日国方泰，犹恐他年火为媒。留得塔园明镜在，当能吊往与规来。
依韵目和北京孙更俊先生七律三十首 十蒸	[当代] 陈振家	晚前一雨洗炎蒸，抬望明河喜不胜。北阁光摇千顷水，中宵月挂一轮冰。热长久使吟思困，神爽良知心念澄。选定江滨风最美，即携雀舌会文朋。
依韵目和北京孙更俊先生七律三十首 十灰	[当代] 陈振家	霪雨连天意似灰，飘红落绿肆阳台。对窗忽打千呵欠，就枕偏逢百阵雷。光碟全无新影片，满橱只有旧书堆。闷深忽尔发奇念，冲向雨中淋一回。
依韵目和北京孙更俊先生七律三十首 九佳	[当代] 陈振家	淡菜粗羹味自佳，平头百姓旧生涯。爱观月色常登阁，怕嗅车烟少上街。高小曾经颁学历，最差未敢望崇阶。居然凑合吟诗句，格律能循韵也谐。
依韵目和北京孙更俊先生七律三十首 八齐	[当代] 陈振家	雾抹林梢似剪齐，荒村疏落闻鸡啼。山风微湿青衫冷，夜雨初停绿竹低。只影呆观迷峻岸，群妮笑语浣清溪。忘情移步莎陂去，误踩滩头牛屎泥。
依韵目和北京孙更俊先生七律三十首 七虞	[当代] 陈振家	殊世众生怀诈虞，宣王殿畔好吹竽。欺心造假随常见，放胆胡编何处无？会赚钱财皆效益，能逃征缴即雄图。可怜礼教文明域，变作良知焚化炉。
依韵目和北京孙更俊先生七律三十首 六鱼	[当代] 陈振家	闲来壕上且观鱼，谢读兵家争战书。神侃还须邀老友，较棋最好找邻居。久赊风月一身债，曾结山林十载庐。词拙笔枯才识短，剑门未敢学骑驴。
依韵目和北京孙更俊先生七律三十首 其三十 十五咸	[当代] 陈振家	忧深休去问彭咸，往看汪洋千幅帆。辟浪欢欣船远去，沉峦靡顾日西衔。不成浮海寻徐福，也可入山追吕岩。想入非非为上算，遣排无计且超凡。
依韵目和北京孙更俊先生七律三十首 其二十九 十四盐	[当代] 陈振家	贪官亦似贩私盐，最怕风头查察严。办事认真装奉献，陈词慷慨扮清廉。暗间干尽鬼奸事，明里常防瓜李嫌。逃得侦查复原态，又朝财色局中粘。
依韵目和北京孙更俊先生七律三十首 其二十八 十三覃	[当代] 陈振家	穷僻之乡陋俗覃，生娃不算定须男。愿将自己骨拧折，未得子丁情岂甘。心窍难开空喻理，嘴皮磨破请休谈。何时观念方调整？先撤中堂列祖龛。
依韵目和北京孙更俊先生七律三十首 其二十七 十二侵	[当代] 陈振家	不耐哓哓人事侵，几回曾拟返山林。过街车马须留意，在庙神明要共钦。先祖无田供养老，异乡非藉莫相寻。泥龟曳尾团团转，白发垂垂岁月深。
依韵目和北京孙更俊先生七律三十首 其二十六 十一尤	[当代] 陈振家	世间花月物之尤，月夜花朝堪恋留。月可使人怀美事，花能令我忆良游。花前月下情深切，月色花香意更柔。但愿宵宵有明月，鲜花不谢共悠悠。
依韵目和北京孙更俊先生七律三十首 其二十五 九青	[当代] 陈振家	数峰错落插天青，流水孤村似画屏。点点豆花飞蛱蝶，尖尖荷角立蜻蜓。不经老友谈心悟，已有新诗启性灵。脱口试吟三两句，惹来浣女隔溪听。
依韵目和北京孙更俊先生七律三十首 其二十三 八庚	[当代] 陈振家	枝头宛转叫仓庚，忽动寻春访友情。且趁江山初霁色，来追林壑久荒程。当时嫩笋和鸡煮，才摘新茶入罐烹。同赏杏林娇醉态，再吟短句效嘤鸣。
依韵目和北京孙更俊先生七律三十首 其二十二 七阳	[当代] 陈振家	一居东粤海之阳，一住古都天子乡。余或远游将大海，君能高就必中央。风涛激荡吾看惯，龙虎腾骧子自详。异日相逢同尽兴，汝谈钟鼎我谈鲳。
依韵目和北京孙更俊先生七律三十首 其二十 五歌	[当代] 陈振家	斜倚礁崖听海歌，似悲似怒似嘘呵。有容终屈卑低处，能忍却招污垢多。日啸风涛唠上帝，夜倾声泪诉姮娥。世人若不明宽贷，此后定遭深折磨。
依韵目和北京孙更俊先生七律三十首 其十九 四豪	[当代] 陈振家	诗魂炼铸喜粗豪，遗貌抽神境始高。野马脱缰驰影过，云鹰奋翮逐风翱。辟开亘古千重浪，往钓沧溟六巨鳌。感受从来依妙悟，雄奇磊落恣鲸涛。
依韵目和北京孙更俊先生七律三十首 其十八 三肴	[当代] 陈振家	尘羹土菜准丰肴，西舍东邻新故交。互捉迷藏喧翠岭，同抓蟋蟀走荒郊。争雄频去攀藤索，打闹千回舞竹梢。每忆少年欢乐事，童音犹在耳中呶。
依韵目和北京孙更俊先生七律三十首 其十七 二萧	[当代] 陈振家	风吹易水去萧萧，恍见燕丹泪四条。小惠频施哄犬马，大恩图报效鹰雕。历来君主谙该法，世代英豪尽中招。社会天生流品杂，任人点菜与烹调。
依韵目和北京孙更俊先生七律三十首 其十六 一先	[当代] 陈振家	龟兔竞奔谁得先，骄矜败绩理当然。霸王空有千斤力，亭长光凭一撮贤。赤壁焰高惊魏武，晋山树郁走苻坚。前朝故事云烟散，留与闲人说万年。
依韵目和北京孙更俊先生七律三十首 其十五 十五删	[当代] 陈振家	病句冗词常自删，不教异类出重关。牵强晦涩皆庸品，疏畅清和始解颜。深叹孤襟长闭塞，岂辞万仞学登攀。痴迷韵海无他志，欲寄吟情夕照间。
依韵目和北京孙更俊先生七律三十首 其十三 十三元	[当代] 陈振家	日历初开新纪元，依然天下事麻烦。小偷警察目终反，安拉耶苏脸欲翻。几个强徒征老美，两幢巨构剩残垣。蜂虻虎豹各施技，风雨漫天蛙蛤喧。
依韵目和北京孙更俊先生七律三十首 其十二 十二文	[当代] 陈振家	匮乏阮孚留一文，逞能诸葛只三分。求财常梗皆由数，拼死无成非不勤。势陷迍邅谁预得，事将障塞岂能闻。自知此命属巢许，合做深山岩上云。
依韵目和北京孙更俊先生七律三十首 其四 四支	[当代] 陈振家	新近智能常透支，溪边日日斗残棋。深思总觉万无失，接战偏因一着吹。围魏只期能救赵，拔城未获反劳师。却如三国老诸葛，六出祁山奔走疲。
依韵目和北京孙更俊先生七律三十首 其二 二冬	[当代] 陈振家	斗柄北移天下冬，高霄恣意戮银龙。凄风寒气飘千里，败甲残鳞散九重。俗树凡枝齐委顿，梅花松扇自从容。山人怕冷无长策，聊把青椒当鹿茸。
依韵目和北京孙更俊先生七律三十首 五微	[当代] 陈振家	一纳千金世渐微，市场多见食言肥。屡闻经理携资走，难得官差破案归。嬴政连城酬赵璧，张仪割地让齐畿。莫轻财物交人手，随地随时有客机。
依韵目和北京孙更俊先生七律三十首 三江	[当代] 陈振家	稀微月色漾清江，已近山居闻急泷。树影幢幢遮藓径，风声飒飒度溪矼。荒村十载胆尤壮，险路多经心不降。遥见崖边如墨处，闪红一点是家釭。
依韵目和北京孙更俊先生七律三十首 一东	[当代] 陈振家	老聃西去达摩东，携抱踌躇各不同。道若能言焉是道，空如可证定非空。穷根究柢神当乱，颔首会心玄弗通。只有石头成正果，沧桑阅尽笑英雄。
谒壶山公墓	[当代] 陈振家	横扫苻坚百万兵，乌衣望族衍江宁。相传累世文兼武，南徙一支蓝出青。拒虏抗元先士卒，安边平寇见威霆。鸡笼山下谢公墓，留与潮人仰典型。
寄新晃	[当代] 陈振家	楚湘西去贵之边，幽壑清溪峰岭连。青霭浮空闻侗笛，桃花夹岸种尧田。仙桥江阁凌波峻，古洞龙潭幻景妍。李白若非逢赦转，会当佳句咏千篇。
题南砂承启园	[当代] 陈振家	一方水土出精英，陈列橱窗树典型。胜似百枚攻玉石，抵它九卷种芝经。枌榆子弟从仪范，世代昆仍作鉴铭。异日芳林新叶秀，南砂父老共垂馨。
赠故人二首 其二	[当代] 陈振家	悠悠万事散如烟，结识今生便是缘。再几十年无你我，能千百岁只神仙。宜珍挚谊同金石，莫遣浓情化纸钱。幸得余阴逢蔗境，兴来欢聚共陶然。
赠故人二首 其一	[当代] 陈振家	识荆尘海廿余春，从未深谈似此真。一点灵犀通肺腑，多番妙解见精神。丽才空惜留心晚，敏见顿生同气亲。不枉霜风觅黄菊，无边秋色亦怡人。
咏塔园明镜台	[当代] 陈振家	欲杜妖邪乱治天，端须明镜向高悬。冤茔遍岭存真证，纪石满台镌儆篇。谨戒后来车复辙，莫教时过境随迁。塔园此举功无量，实为苍生造福田。
雀梅	[当代] 陈振家	衰陋龙钟垂老姿，干枯皮坼半斜支。莫嗤佝偻病躯样，却有锋棱瘦骨奇。淑气温柔呵冻体，蛰龙抖擞动虬髭。忽如二八娇娃俏，嫩玉葱青发满枝。
奉题对庐文集二首 其二	[当代] 陈永正	雄奇清婉发英华，岭表风流擅一家。诗寿千春文寿世，此生原不负名花。
奉题对庐文集二首 其一	[当代] 陈永正	扶轮犹记五云从，高咏罗浮缥缈峰。今日城南望城北，读书帏里一词宗。
读儒林外史	[当代] 陈永正	衣冠薄俗孰能淳，横睨儒林孰识真。外史于今成信史，世间何限斗筲人。
荔苑诗社约咏	[当代] 陈永正	荔枝红映月华清，老屋诗朋忆送迎。今日隔溪吟啸处，白莲社外愧渊明。
萧红百年祭	[当代] 陈永正	生死人间道亦穷，百年孤愤付秋风。呼兰河畔萧萧叶，壮泪飞时血作红。
赠赵维江教授	[当代] 陈永正	方塘鼓吹自难禁，九十风光夕照深。何处一声玄鹤唳，乱红成阵万蛙瘖。
集龚以贺经法先生汉字源流出版	[当代] 陈永正	小疏群芳稿一车，谁令此纸遍京华。著书不为丹铅误，一字源流奠万哗。
题黄秋岳书联	[当代] 陈永正	百年离乱见黄巾，赤日无端北照秦。但惜花随春谢去，当时作贼尽佳人。
磨盘山千年杜鹃	[当代] 陈永正	杜宇千年魄化龙，盘根裂石踞云峰。元精变怪呈殊状，负地涵天亘古红。
与君忾桂光游云南磨盘山呈王律姑丈	[当代] 陈永正	古石乔松峡谷间，湖开草甸野樱閒。谁知五岳归来后，深秀雄奇得此山。
寄李筱孙老友	[当代] 陈永正	碧树晴霞隐泮塘，此山此水是吾乡。相携少日寻诗地，五十年间李十郎。
赠陈波砚兄	[当代] 陈永正	狂侠何妨亦粹温，江门风月此间存。分春馆外龙溪阁，一派清流欲问源。
林丰俗兄赠牡丹图赋此以谢	[当代] 陈永正	洛浦春酣映绛霞，几曾分到子云家。禺南高士心如水，为写人间第一花。
奉题哲学系陈竹轩教授慨慷续集二首 其二	[当代] 陈永正	江面风来海气多，竹轩歌啸意如何。豪怀未竞人间事，石自无言水自波。
奉题哲学系陈竹轩教授慨慷续集二首 其一	[当代] 陈永正	一卷陶然即道邻，新诗真合助吟神。慨慷何用伤蜗角，宇宙无穷得此身。
从化石门森林公园赏红叶	[当代] 陈永正	霜红一抹上青林，又缀层峦万点金。谁会停车骚客意，炎凉阅尽爱秋深。
泛舟恒河呈印觉法师	[当代] 陈永正	慧光东照二千春，浩渺恒沙涌日轮。不系舟中观彼岸，惊波鱼鸟欲依人。
与晋如语年少事	[当代] 陈永正	忍饿犹思咬菜根，长宵破絮亦奇温。晨兴阿母先看面，指压天庭验凹痕。
读山谷集题后	[当代] 陈永正	帝心天意两茫茫，又过修罗旧战场。未坐枯禅心已死，廿年不觉木犀香。
焦山怀节庵和香南兄韵	[当代] 陈永正	波影焦岩总是诗，劫馀残石抵千碑。海西庵外无归鹤，久立林间欲待谁。
于文清蒋光年二君同游镇江归赋以赠	[当代] 陈永正	把臂听鹂入竹林，琅玕披腹意何深。焦山万古馀贞石，鹤影长牵小别心。
访平山堂偕杨小扬先生	[当代] 陈永正	堂上抠衣复倚栏，江南广厦已平山。醉翁诗句谁能识，唯有垂杨尽日閒。
寿山石	[当代] 陈永正	仁者坚姿稷下逢，切磋心化妙神工。晴窗好作烟云意，玉骨与天相始终。
登白云山摩星岭	[当代] 陈永正	平川迤逦此峰尊，几见长鲸入虎门。漫向天南矜第一，昆仑欲上望中原。
谢五姑丈惠寄滇茶饼	[当代] 陈永正	高情分我玉溪春，玄璧风规极可人。遥想子云挥翰罢，一瓯同荐露华新。
读苏武传	[当代] 陈永正	一夕兵车欲问边，仓皇去国事如烟。谁怜海上穷苏武，践雪怀霜十九年。
樱花九首，作于箱根观鹿庄 其九	[当代] 陈永正	夕佳亭畔驻游车，莺宿梅边品抹茶。垂老未甘才思尽，犹将绮语付狂花。
樱花九首，作于箱根观鹿庄 其八	[当代] 陈永正	荣谢匆匆武士魂，那能兵气化絪缊。繁樱百里东京道，雨洗风揉淡血痕。
樱花九首，作于箱根观鹿庄 其七	[当代] 陈永正	远近迷离认未真，万红成阵布疑云。行行忽坠时空海，顷刻花飞即古春。
樱花九首，作于箱根观鹿庄 其六	[当代] 陈永正	丹雪盈枝冷亦温，陆沈应不悔移根。眼中沧海成花海，忍向人天问怨恩。
樱花九首，作于箱根观鹿庄 其五	[当代] 陈永正	绚野瑶英舞岸沙，白头富士醉晴霞。本栖湖似西湖碧，不见孤山萼绿华。
樱花九首，作于箱根观鹿庄 其四	[当代] 陈永正	倾国花时逐色尘，閒行失喜见湖滨。垂樱一树平波上，绝似凝妆待月人。
樱花九首，作于箱根观鹿庄 其三	[当代] 陈永正	满町花气涨黄昏，古屋酣春入梦魂。一夜闻香迷处所，醒来千艳雪封门。
樱花九首，作于箱根观鹿庄 其二	[当代] 陈永正	绰约墙东意若何，萦裾璎珞展微涡。却笑道人中夜起，廿年失计堕天魔。
樱花九首，作于箱根观鹿庄 其一	[当代] 陈永正	岚山千树映回塘，密密成围密密香。一片春融光不定，澹妆烘日是严妆。
题袁动群人物摄影集	[当代] 陈永正	摄取精神入镜中，岭南人物孰为雄。庄生妙解吾非我，随意君前一笑逢。
题黄定成霜林图	[当代] 陈永正	一堕冥茫失本真，风中蝴蝶梦中身。醒来自在看红叶，忽觉残秋即好春。
题李国明兄晴轩秋色图	[当代] 陈永正	岚光浮翠护朝寒，秋入千岩气欲丹。旧约山林偕小隐，晴窗閒共展图看。
为梁君基永题苏六朋三醉图 其二	[当代] 陈永正	梦觉心安且再温，从教地动与天浑。众人皆醒吾独醉，一醉还同八表昏。
为梁君基永题苏六朋三醉图 其一	[当代] 陈永正	田家大瓮不须温，但喜新醅到底浑。独酌何妨还独笑，矇眬斜睨众昏昏。
兰亭论辩	[当代] 陈永正	谁起兰亭一代疑，永和楷法本如斯。从来文野存区别，帖意碑情两未知。
流花桥	[当代] 陈永正	家国从来负女郎，素馨斜处是斜阳。洗妆无地今休问，流到桥头即古香。
傅青主草书二首 其二	[当代] 陈永正	读书何用问天涯，土穴馀生即是家。天地已随肝胆坼，霜枫如血委尘沙。
傅青主草书二首 其一	[当代] 陈永正	独存贞气化龙蛇，含吐风云挽日车。失路谁怜医国手，朱衣卖药对寒花。
读周济夫梅花诗有感和韵	[当代] 陈永正	琼台当面失纷华，已惯凋残不复嗟。四十年前初月上，几多希望付梅花。
访海云寺遗址和台湾严志雄教授，捡得“海”字残瓷	[当代] 陈永正	海上归来波欲静，却寻零玉證前缘。人天早悟空王劫，半字留君岂偶然。
奉题邓圻同砚长畅秋堂诗词	[当代] 陈永正	分得芳春一片阴，泮塘风起畅清吟。碧天如水青灯下，秋在斯人万里心。
阳春梁飘兄赠蜡石	[当代] 陈永正	冻玉玲珑出涧川，亿年摩荡极天然。谁能悟得无言意，即入南宗最上禅。
羊欣书帖	[当代] 陈永正	霜林流雪自丰神，独步时人孰识真。试向笔精寻派别，书裙心事等传薪。
重到昆明一别六十年矣	[当代] 陈永正	停车草海问前尘，金碧楼头又日新。起挹西山来爽气，一时还我梦中春。
和永沂万岁墙题照	[当代] 陈永正	亿众山呼海啸间，滔天洪祸绝人寰。危墙不倒风波定，赤字还容百代看。
乙卯梦中得星际二句不知所谓因书示雪逸三十年后雪逸觅得当时所书残纸命足成之	[当代] 陈永正	银河漂我向何途，大宙茫茫未觉孤。星际相逢真一笑，归来秦与帝俱无。
读半叶诗	[当代] 陈永正	掷卷无端泪暗滋，中宵绕室欲何之。卅年我自心如雪，忍诵人间血色诗。
与黄景昌学兄游河南长葛汉社柏园，闻劫中有摧为薪者	[当代] 陈永正	铁干拿空历劫尘，社前箫鼓汉家春。风云磊落皆神物，愿葆青青万祀身。
题翁方纲行书册翁书原于颜真卿	[当代] 陈永正	覃溪水碧出平原，直泻长河远浪翻。肯与常流逐残石，能张风骨在神完。
题梁节庵自书诗卷	[当代] 陈永正	风雨高楼迹已陈，凤巢梦断更无因。谁怜海涸桑枯后，犹有崇陵种树人。
广州诗社二十年余初议恢复南园诗社未果	[当代] 陈永正	焚馀偶议续南园，雄直风标越峤尊。廿载诗盟心印在，峨峨一脉国魂存。
从化温泉品荔	[当代] 陈永正	嘉树离离尽赤瑛，带枝轻摘露华凝。晶莹何待温泉洗，自爱怀中一点冰。
却广东省某协聘	[当代] 陈永正	扶病犹堪绕座隅，闭门安用叹无车。玄经一卷床头置，肯换长街买菜书。
题不比閒吟集	[当代] 陈永正	隐迹耽诗不比翁，悲欣参遍得天工。榕阴独坐忘年日，忍向秋花问血红。
春暮登摩星岭	[当代] 陈永正	南武山川指顾中，逼天踞地木棉红。鲸波浩荡狮洋外，独倚天南第一峰。
木棉	[当代] 陈永正	大手笔书天地春，九州横绝孰能伦。南离正气堂堂出，一炬高擎海宇新。
中秋题欧广勇诗后君擅茅笔作巨幅大字	[当代] 陈永正	十丈茅龙饮墨池，醉吟孤月欲生时。知君解领壶中趣，矮纸斜行入小诗。
题陶景明书画册二首 其二	[当代] 陈永正	抉石奔泉意已微，手心相应会天机。悠然独羡陶居士，鱼自潜渊鸟自飞。
题陶景明书画册二首 其一	[当代] 陈永正	春到禺南绿转深，陶公抱膝一沈吟。如何广厦连云日，却写承蜩老丈心。
渡黄河感赋，时断流半月矣	[当代] 陈永正	昆仑雪水几时生，俟二千年见太平。闻道黄河清到底，可能沧海涉蓬瀛。
新华书店五十周年索诗 其二	[当代] 陈永正	不悔平生识字初，青灯自照足三馀。难忘五十年资我，得拥人间万卷书。
新华书店五十周年索诗 其一	[当代] 陈永正	文明遥播万流长，斯道能齐日月光。五十年间何限事，众香国里爱书香。
偶成	[当代] 陈永正	谁人晞发向阳阿，满眼楼台夕照多。入世渐深诗渐浅，不知沧海有惊波。
英德碧落洞唐人周夔有《到难》篇	[当代] 陈永正	荐爽晴岚破晓寒，真阳千载送南冠。谁怜坡老虚明梦，觉后何曾说到难。
奉题陈公望先生云桂韵语二首 其二	[当代] 陈永正	去留无悔托儒冠，松菊微吟自岁寒。已袖西山医国手，还容纸上作宏观。
奉题陈公望先生云桂韵语二首 其一	[当代] 陈永正	休论儒冠与桂冠，旁人只作沐猴看。閒将热泪三千斛，并作池泓一掬寒。
肇庆梅庵千年古刹重修	[当代] 陈永正	悟在菩提慧在梅，天花随意散红埃。不虚唯有牂牁水，记得儿时照面来。
封开千层峰	[当代] 陈永正	千层万叠作高岑，亘古奇文天地心。对此欲生书卷气，倚岩孤和老松吟。
挂绿荔枝	[当代] 陈永正	仙阙增城近帝居，南州风物世间殊。不知金谷园中客，可许明珠换绿珠。
题康南海先生墨迹后	[当代] 陈永正	笔妙方圆体浑涵，嵩高峻极与天参。融碑入帖开新派，一圣千秋属岭南。
寄三叔父美国	[当代] 陈永正	滇池雪浪接珠江，故国风云百战场。半世纪来新旧泪，夜阑飞梦太平洋。
为卢泳圻砚兄题藤雀图	[当代] 陈永正	紫绶红襟倚晓暾，披图犹忆别时言。天涯纵展淩霄志，心尚长藤系故园。
有忆	[当代] 陈永正	西华路口旧城隈，榕影生风拂鬓开。叶底露珠襟上泪，卅年前此待君来。
甲戌中山小榄菊会（六十年一大会）二首 其二	[当代] 陈永正	花甲重逢倍有情，万人如海赏繁英。知谁曳杖孤松下，乞食归来酒自倾。
莪默绝句集译笺乙集 其二五七	[当代] 伯昏子	古今代谢影幢幢，何事忧心郁满腔。俛首惟听记卿状，长生墨沈迸如泷。
莪默绝句集译笺乙集 其二五六	[当代] 伯昏子	别子抛妻觅道山，千丝万缕断凡间。枷镣宜请快刀斩，远路漫漫誓不还。
莪默绝句集译笺乙集 其二五五	[当代] 伯昏子	菌荣椿寿去何遥，终必同归逝若潮。帝子乞儿安有别，一抔黄土共魂销。
莪默绝句集译笺乙集 其二五四	[当代] 伯昏子	青天碧海拱穹涯，倒覆一杯凡眼遮。人事寻环流水席，酒来遽饮莫咨嗟。
莪默绝句集译笺乙集 其二五三	[当代] 伯昏子	壶里乾坤富敌君，佳人美馔掩芳芬。沐曦饮者长吟啸，广陵遗曲岂足闻。
莪默绝句集译笺乙集 其二五二	[当代] 伯昏子	偶入道旁陶匠庐，和浆抟埴正如荼。忽闻泥唤求轻缓，昨日其犹一肉躯。
莪默绝句集译笺乙集 其二五一	[当代] 伯昏子	幻药愁来拈一丸，琼浆升斗亦增欢。若言高士不当作，岂赴荒原沙石餐。
莪默绝句集译笺乙集 其二五○	[当代] 伯昏子	相约清醪醉德馨，更携蛮素寄丁宁。殷殷此乃蒲桃血，拼却一生成赤灵。
莪默绝句集译笺乙集 其二四九	[当代] 伯昏子	浮花浪蕊枉求劳，天道靡常星自高。徒冀咸宜荷天禄，却将身命一边抛。
莪默绝句集译笺乙集 其二四八	[当代] 伯昏子	对斟如遇可心人，尽醉宜消酒百巡。最恶顽宾一夜扰，诘朝谢过下朱轮。
莪默绝句集译笺乙集 其二四七	[当代] 伯昏子	富贫一例枉劳形，举世栖栖为觅卿。咫尺眼前皆不识，行尸走肉塞聪明。
莪默绝句集译笺乙集 其二四六	[当代] 伯昏子	青藤春日挽绸缪，醉倒玉山嘉客稠。涘岸曾经崩沧海，今崩酒海一身休。
莪默绝句集译笺乙集 其二四五	[当代] 伯昏子	法轮何苦弄愚凡，生命载愁驰疾帆。风雨铃蕾相拥簇，如花斑血印心函。
莪默绝句集译笺乙集 其二四四	[当代] 伯昏子	圣行神律可高悬，得分即能安享天。尽性全心毋伤毁，可堪命酌可登仙。
莪默绝句集译笺乙集 其二四三	[当代] 伯昏子	羁魄须抛世事繁，星星嘉卉蔚青原。譬如朝露香难久，一别今宵谁与言。
莪默绝句集译笺乙集 其二四二	[当代] 伯昏子	浑噩无知失影踪，寄居窀穸饱蛆虫。化飞色界微尘去，蜃海云楼渡劫终。
莪默绝句集译笺乙集 其二四一	[当代] 伯昏子	迷茫命理苦探求，久惑南柯作倦游。富寿夭殇本天定，何曾与汝共筹谋。
莪默绝句集译笺乙集 其二四○	[当代] 伯昏子	春痕零落吝予欢，上下穹苍彻痛瘝。来者如知百般苦，岂思再降此牢阑。
莪默绝句集译笺乙集 其二三九	[当代] 伯昏子	金樽银榻毋轻辞，骋欲赏心宜及时。天地不仁刍狗耳，恣欢善恶孰论之。
莪默绝句集译笺乙集 其二三八	[当代] 伯昏子	匏瓜虽熟系黄昏，剩与饮仙归一门。倘未倖能排首席，叨陪末座亦怀恩。
莪默绝句集译笺乙集 其二三七	[当代] 伯昏子	熙熙攘攘疾如梭，名利欢场竞若何。狼藉杯盘酣卧去，拥衾托体在山阿。
莪默绝句集译笺乙集 其二三六	[当代] 伯昏子	正衣齐色背儒偷，灵肉胡云本寇雠。白石如能封嗛口，我当覆瓿绝杯瓯。
莪默绝句集译笺乙集 其二三五	[当代] 伯昏子	先施恩典未轻诃，喜乐平安赐与多。神旨今教心殄瘁，平波生变却因何。
莪默绝句集译笺乙集 其二三四	[当代] 伯昏子	他年聚此忆吾身，清泪何须沾俗尘。但使流觞停旧位，一樽还酹土中人。
莪默绝句集译笺乙集 其二三三	[当代] 伯昏子	东君神矢射廷檐，琼液莹光悦帝瞻。骋骛朝曦已先至，衔樽共饮莫迟淹。
莪默绝句集译笺乙集 其二三二	[当代] 伯昏子	委身仁义自清高，受躏千般未敢逃。卿问幽冥何处是，世间损友即阴曹。
莪默绝句集译笺乙集 其二三一	[当代] 伯昏子	春心如撚炽秋瞳，蜡炬成灰焰已空。愿化飞蛾作燔祭，直投姽婳热怀中。
莪默绝句集译笺乙集 其二三○	[当代] 伯昏子	真我茫茫谁与存，短歌联句一身论。怜卿独怆离魂去，为有卿怜又返魂。
莪默绝句集译笺乙集 其二二九	[当代] 伯昏子	天工妙手造颅元，俱按己形如钵盆。覆帱群生一盆下，教人乾惕日惊魂。
莪默绝句集译笺乙集 其二二八	[当代] 伯昏子	阎罗十殿柏台高，录鬼簿中分尔曹。在世须当修美质，届时循品得酬劳。
莪默绝句集译笺乙集 其二二七	[当代] 伯昏子	负炫技如驴出黔，鸣空鼓腹势炎炎。卑身但受浮名役，邀誉甘亲尘足尖。
莪默绝句集译笺乙集 其二二六	[当代] 伯昏子	枉穿腐议念珠中，乱坠天花论不穷。至赜璿玑未能察，已微颔首梦周公。
莪默绝句集译笺乙集 其二二五	[当代] 伯昏子	幽魂已自桂宫迁，万物归根复本天。玉体金枝任飘碎，聚如春梦散如烟。
莪默绝句集译笺乙集 其二二四	[当代] 伯昏子	青春老去怨蹉跎，尘俗求知获几多。何若愚痴不须学，偏蒙福运赠梨涡。
莪默绝句集译笺乙集 其二二三	[当代] 伯昏子	无何有水和陶泥，直扑吾心苦火凄。终被世风漂雨袭，消残土偶复西堤。
莪默绝句集译笺乙集 其二二二	[当代] 伯昏子	圣徒龛庙祷伶丁，荡子魂销酒罄瓶。苦海同沉不见岸，众人皆醉独神醒。
莪默绝句集译笺乙集 其二二一	[当代] 伯昏子	镠金凡铁混同熬，造物洪炉一例抛。洵美且都终不得，难归初出大钧陶。
莪默绝句集译笺乙集 其二二○	[当代] 伯昏子	浪得虚名游士闲，栖街谋食乞人怜。稷下迂闳誇孔墨，空空腹笥衍谈天。
莪默绝句集译笺乙集 其二一九	[当代] 伯昏子	群友皆从辽鹤游，恨悲相续碾尘沟。醒时飨宴交欢乐，醉后沉酣伏案头。
莪默绝句集译笺乙集 其二一八	[当代] 伯昏子	暑消十月庆开斋，鼓瑟嘉宾乐允谐。贩卒竞肩珍酿至，橐囊车水沸喧街。
莪默绝句集译笺乙集 其二一七	[当代] 伯昏子	忘忧耽乐苟营营，徼福六根浑不清。岂若离离原上草，今朝刈罢复还生。
莪默绝句集译笺乙集 其二一六	[当代] 伯昏子	求知问道枉为奴，竭智穷神索有无。贤达但须长饮醉，莫教脑汁若藤枯。
莪默绝句集译笺乙集 其二一五	[当代] 伯昏子	朝闻夕往一何诚，为饰天堂上下征。但与真神共长在，斯人永世享重生。
莪默绝句集译笺乙集 其二一四	[当代] 伯昏子	众辰列宿象垂天，搔首卜人叹枉然。堪笑星官疑示兆，未谙常道怎知玄。
莪默绝句集译笺乙集 其二一三	[当代] 伯昏子	吾但忧存不惧亡，岂因形蜕日惶惶。人生寄世如驹隙，时日至兮终必偿。
莪默绝句集译笺乙集 其二一二	[当代] 伯昏子	皓首堪怜自戴枷，数番信誓绝杯叉。发心筑厦终成弃，衣纫忏祈今又赊。
莪默绝句集译笺乙集 其二一一	[当代] 伯昏子	一洗甘霖茉莉开，青原漠漠湿玫瑰。紫兰花缶手中执，绛雪春倾百合杯。
莪默绝句集译笺乙集 其二一○	[当代] 伯昏子	初沾朝露郁金香，颔首紫英娇弄妆。最爱蔷薇闭华萼，风摧犹自守椒房。
莪默绝句集译笺乙集 其三五九	[当代] 伯昏子	聪明天降擅群科，师表人前盛誉多。形影方才浮暗夜，一番梦语返南柯。
莪默绝句集译笺乙集 其三五八	[当代] 伯昏子	美哉膏汁数蒲桃，更值良辰星月高。颇怪当垆甚愚暗，如斯贱价售珍醪。
莪默绝句集译笺乙集 其三五七	[当代] 伯昏子	志满踌躇箪食调，啜浆瓢破自逍遥。何庸跋扈呈威福，亦不摧眉复折腰。
莪默绝句集译笺乙集 其三五六	[当代] 伯昏子	兜率未闻丝竹存，更无钧乐压惊魂。才离恨海滔天浪，又入深深愁院门。
莪默绝句集译笺乙集 其三五五	[当代] 伯昏子	有朋倘自远方来，与共珍馐良宴开。仙饮斟时但相警，勿忘暂祷一停杯。
莪默绝句集译笺乙集 其三五四	[当代] 伯昏子	亲承沾溉近丰神，伪者安知汝大仁。若说罪灵须火炼，此言但向路人陈。
莪默绝句集译笺乙集 其三五三	[当代] 伯昏子	彩袖玉钟红雨倾，千忧百虑焰渐平。谢天赐降安魂药，祓净瘝愁救众生。
莪默绝句集译笺乙集 其三五二	[当代] 伯昏子	毋服盐车阪上瘅，千金散尽复来欢。高朋会宴气曾热，终飨丰肌蝼蚁寒。
莪默绝句集译笺乙集 其三五一	[当代] 伯昏子	苍茫大地碧成阴，一树梨花展素心。淑气横吹醒万木，密云泪满化甘霖。
莪默绝句集译笺乙集 其二○○	[当代] 伯昏子	蒲桃纯血一杯持，影掠寒曦幻陆离。真道初尝皆苦口，壶樽象道亦如斯。
莪默绝句集译笺乙集 其一九九	[当代] 伯昏子	愚氓巡夜不燃灯，寸步移身本未曾。衣锦而行谁得见，夺人美誉闇中能。
莪默绝句集译笺乙集 其一九八	[当代] 伯昏子	长饮朱门弃俗缘，终如乞丐憾归天。赤琼管插碧瑶草，愁悒鳏鱼亦可眠。
莪默绝句集译笺乙集 其一九七	[当代] 伯昏子	真神料不厌流斟，庸智凡常尽湎沉。太古已知吾必饮，安能抗命拒天音。
莪默绝句集译笺乙集 其一九六	[当代] 伯昏子	临筵暂拟饮连升，丰酒盈盈心欲腾。旧爱三休冷宫去，蒲桃之女独欢承。
莪默绝句集译笺乙集 其一九五	[当代] 伯昏子	饮虽非善须详度，谁饮谁斟何可酌。能察斯三无饮忧，若非英士谁能作。
莪默绝句集译笺乙集 其一九四	[当代] 伯昏子	科条七二乱如麻，一醉根除玄学芽。留得神奇炼金术，万般愿足此中誇。
莪默绝句集译笺乙集 其一九三	[当代] 伯昏子	丧钟终显帝威能，判罚阴曹第几层。善德终将存善报，何须战战履如冰。
莪默绝句集译笺乙集 其一九二	[当代] 伯昏子	谁目能穿天命帷，且将后土谜穷推。春秋七十空思索，玄赜犹今恨未窥。
莪默绝句集译笺乙集 其一九一	[当代] 伯昏子	休逐尘欢餍己心，轮囷祸福岂宜寻。悠哉当效九天上，止止行行旋默瘖。
莪默绝句集译笺乙集 其一九○	[当代] 伯昏子	太玄解悟孰称贤，自性谁离半步迁。师弟凭君转睛辨，同胞一母貌相骈。
莪默绝句集译笺乙集 其一八九	[当代] 伯昏子	时饮仙浆时饮糟，今惭褴褛昨荣袍。斯人已在黄泉岸，俛仰随波神不劳。
莪默绝句集译笺乙集 其一八八	[当代] 伯昏子	如钩新月望楼台，从此金樽不得开。八月终宵须饮足，直教醉至拜兰来。
莪默绝句集译笺乙集 其一八七	[当代] 伯昏子	精魂长恨哭幽囚，乐弃皮囊旧侣俦。不是天条绊其足，宁为玉碎出尘忧。
莪默绝句集译笺乙集 其一八六	[当代] 伯昏子	顽徒斜睨酒盈瓯，一啜群山舞未休。有酒为灵身乃振，空谈戒饮约宜收。
莪默绝句集译笺乙集 其一八五	[当代] 伯昏子	乐园闻说女仙栖，蜜酒泉流可润滋。彼境漱芳当合礼，信哉亦可飨于斯。
莪默绝句集译笺乙集 其一八四	[当代] 伯昏子	狂逐天仙妙影过，太虚幻境逝婀娜。捲帘颙望寻卿处，隔岸迢迢叹奈何。
莪默绝句集译笺乙集 其一八三	[当代] 伯昏子	虚荣一世枉图功，检点人间有与空。司命渐来按君踵，何如醉逝梦乡中。
莪默绝句集译笺乙集 其一八二	[当代] 伯昏子	尘欢俗爱假名渊，光热全无燄怎延。真爱何曾需饮食，不眠不息续年年。
莪默绝句集译笺乙集 其一八一	[当代] 伯昏子	蔷薇红颊拜神魂，只手安能弃此樽。贱体微躯惟所用，何忧容彼整身吞。
莪默绝句集译笺乙集 其一八○	[当代] 伯昏子	祈颂持斋心欲从，万般志意探私衷。玉身空被酒污玷，祷念虚抛一息风。
莪默绝句集译笺乙集 其一七九	[当代] 伯昏子	惶惑终宵饱醉愁，行行珠泪坠心头。此颅翻覆成椑榼，来岁犹能大白浮。
莪默绝句集译笺乙集 其一七八	[当代] 伯昏子	酒赍双翼倦人回，霞晕频飞粉颊堆。斋月未曾沾一滴，良宵须饮百千杯。
新年绝句六首 其五	[当代] 卢青山	春边忽忆暮枫姿，强向寒霜树一旗。为上秋山心已老，山腰半到敢淩迟。
新年绝句六首 其四	[当代] 卢青山	雨色深宵易断魂，离骚谁读满天喑。自知不入时贤耳，故向山窗扣野人。
新年绝句六首 其三	[当代] 卢青山	六载藤筇兴未消，呼云呵雨自能豪。我魂已惯溪山僻，不用故人日夜招。
新年绝句六首 其二	[当代] 卢青山	笑与同人踏轨还，回头猛忆旧曾缘。作何怊立悽惶态？不过区区十一年。
新年绝句六首 其一	[当代] 卢青山	岁晏年来久已安，年年独听市中鞭。浅寒最是消魂地，一烛和人倚半帘。
岁暮绝句九首 其九	[当代] 卢青山	牖满蛛丝草满蹊，悬床久为世尘迷。云溪可笑清雏凤，粒米犹堪斗楚鸡。
岁暮绝句九首 其八	[当代] 卢青山	尚馀枯草媚冬风，岁暮寒林鸟已穷。闻说江春来不远，断无消息报花红。
岁暮绝句九首 其七	[当代] 卢青山	寄迹阴晴山四季，居心日夜海三壶。麻姑应笑沧波窄，不似杯中酒不枯。
岁暮绝句九首 其六	[当代] 卢青山	小筇四踏皆佳地，东畔桃源黄叶村。短锸随身仍可唤，已无寸地葬颓魂。
岁暮绝句九首 其五	[当代] 卢青山	林枝日夜听奔洪，一岁短长惊梦风。我羡苍山虽白发，当关犹自铸沉雄。
岁暮绝句九首 其四	[当代] 卢青山	风和日暖诗千首，酒散人归冷万舠。呜咽长宵波不尽，魂兮踏月诵离骚。
岁暮绝句九首 其三	[当代] 卢青山	日夜冤声天下水，巴蛇遗骨鼓砰澎。安持后羿回天弩，再射洞庭波影平。
岁暮绝句九首 其二	[当代] 卢青山	湘竹谁堪百丈森，苍梧帝去冷无心。多情只有长宵雨，愈拂苍皮泪愈深。
岁暮绝句九首 其一	[当代] 卢青山	垂钓当期渭水平，洞庭波与海相生。因循岁暮非无有，一室风声斗雨声。
讨好诗	[当代] 卢青山	小红炉火映红颜，红上伊人脸半边。只有未红心底雨，从前蓝到此三年。
无题	[当代] 卢青山	昔年相送百花津，泣撚长条隐半身。世路漫漫人寂寂，每逢杨柳即疑君。
六月十二夜梦甲起作。头日甲廿二生日也 其四	[当代] 卢青山	小烛排星廿一根，当时曾约祝生辰。梦边相对依稀是，隔年双鬓尚青青。
六月十二夜梦甲起作。头日甲廿二生日也 其三	[当代] 卢青山	洞庭湖畔草青青，远水低鸥过白云。日暮佩环敲玉玦，梦归珠落看檐铃。
六月十二夜梦甲起作。头日甲廿二生日也 其二	[当代] 卢青山	桃花细雨旧萦魂，金鹗谁家不绿阴。留得相交孤树在，年年遥酹一杯春。
六月十二夜梦甲起作。头日甲廿二生日也 其一	[当代] 卢青山	沧海桑田留不住，桃阴子结底堪哀。多情却笑西窗月，犹照冰魂入梦来。
夕阳诗	[当代] 卢青山	雨馀谁挂西天帜？万斛胭脂泼脸工。唯恨不当春盛处，夕阳花海两争红。
四月十三车中作	[当代] 卢青山	杜鹃桃李转开零，春水谁家荡绿云。山上赏花人似朵，我来遥赏赏花人。
四绝（十二月二夜） 其四	[当代] 卢青山	文章事业两无成，心底瓶中一寸冰。休忘今宵骑旧梦，故园何许在迷津。
四绝（十二月二夜） 其三	[当代] 卢青山	台灯如眼照霜眉，只影犹存未便悲。人事艰深浑似海，我凭孤盏作船催。
四绝（十二月二夜） 其二	[当代] 卢青山	秋尽楼南月尽西，一围山壁绕菰篱。读得离骚人欲老，万家深幕梦初迷。
四绝（十二月二夜） 其一	[当代] 卢青山	山云黯黯水悠悠，夜月梧桐坠未休。无事瞢腾又一日，每摊被处始轻愁。
无题	[当代] 卢青山	我有伊人觅不得，环佩江湖渺渺间。惆怅登楼惆怅下，夕阳如水漫千山。
理稿适大风雨至	[当代] 卢青山	楼兀层颠摧众岭，千棂万牖洞而开。房中我自孤盘礴，八面风雷挟雨来。
复观黄秋园画	[当代] 卢青山	秋山久有栖崖兴，松濯尘心水濯颜。遗憾君家图画里，不能移我石椽间。
无题	[当代] 卢青山	搔头碧玉紫罗裳，谁识春归断絮肠？日暮游人都扑尽，濛濛更去扑斜阳。
春日车中书所见二首 其二	[当代] 卢青山	四五寒花簸牖轻，森森崖角袅苍藤。忽然路转峰分处，大地长天两对青。
春日车中书所见二首 其一	[当代] 卢青山	得春微泽已风流，浮采喧香夺隰洲。谁似长条无限柳，越深浓处越低头。
雪作三首 其三	[当代] 卢青山	人怀不似春怀好，雪意长和梦意凉。淡剔灯花千遍后，淡将前约记西窗。
雪作三首 其二	[当代] 卢青山	夜阑双眼如倦鹤，书枕尘灯两并凉。百计孤怀避人处，为迎新雪独开窗。
雪作三首 其一	[当代] 卢青山	渐尽飘摇人渐散，夜来雪亦自萧凉。袁安卧到无衣食，但有清辉满一窗。
立春夜听雨三首 其三	[当代] 卢青山	结此因缘无冷暖，每来长似故人归。前窗数扣无谁答，仍向后窗扣一回。
立春夜听雨三首 其二	[当代] 卢青山	独握清樽小掩门，书疏古案梦疏灯。雨怀更比诗人懒，才得惊梧四五声。
立春夜听雨三首 其一	[当代] 卢青山	居家藓石况更深，谁复沿窗扣冷尘。多谢春边第一雨，来寻尘海旧诗人。
无题	[当代] 卢青山	微香淡影在黄昏，腊到春痕并雪痕。昨夜梅花今夜雨，缟衣人去扣谁门？
冻枝	[当代] 卢青山	冻枝千树树琼雕，月色冰光战冷刀。短笛谁家清味夜，雪花吹得似梅飘。
十二月二夜与肖谈作	[当代] 卢青山	两卧轻躯有壁遮，冬寒味著呷温茶。閒谈更不关悲喜，但说霜华似月华。
忆秋词三首 其二	[当代] 卢青山	镇日闲怀拥杖行，到今何处味馀温。凋梧不掩归秋路，掩得寻秋旧屐痕。
忆秋词三首 其一	[当代] 卢青山	行贪绿鸟迷林曲，坐与红池看日斜。最是蝉凋枫落后，秋云犹作梦中花。
无题。十二月二十七	[当代] 卢青山	何时开饱何时落？憔悴千回问日华。泥下不忧风与雨，落花肥似在枝花。
无题	[当代] 卢青山	人间百卉凋零地，犹有西风自在留。斜日丹枫相映好，无端一叶搅清秋。
读红词二首 其二	[当代] 卢青山	梦底随人偎细伞，冬边无叶落萧桐。夜阑雨黑街灯黑，移去盈盈一朵红。
读红词二首 其一	[当代] 卢青山	风如锐箭梧如敌，雨是森刀夜是砧。谁向今宵携玉女，小红花伞罩春温。
薛约来游不践 其二	[当代] 卢青山	嗟嗟小壑迷三径，想想长江隐懒材。已叹书来真不易，书中偶约更难来。
薛约来游不践 其一	[当代] 卢青山	无人知是幽人室，月色和霜洗牖苔。枉有埋秋三朵菊，待君来得始能开。
二绝 其二	[当代] 卢青山	屋锁山烟真化外，人颜世事两浮萍。温柔一点离秋梦，去逐谁家淡月痕。
二绝 其一	[当代] 卢青山	一警穷蝉廿一春，深寒谁与共瞢腾。秋边万事难成忆，剩剔灯声敌雨声。
十月二十四日斜阳如温水，无风，极和静之至，有所感四首 其四	[当代] 卢青山	已惊枫影非花色，又见闲云是久违。我到伤春伤夏后，百般青眼送秋归。
十月二十四日斜阳如温水，无风，极和静之至，有所感四首 其三	[当代] 卢青山	睡意惺忪梦意零，农家机与鸟交鸣。坐看一川红日影，调成秋味染衣襟。
十月二十四日斜阳如温水，无风，极和静之至，有所感四首 其二	[当代] 卢青山	草与残枝竞暮秾，短衣温眼看千冲。更无风影来多事，斜阳静守百家桐。
十月二十四日斜阳如温水，无风，极和静之至，有所感四首 其一	[当代] 卢青山	无事心情踏碧苔，暮禽啼彻一冲柴。斜阳也识秋将尽，万般珍重向人开。
听雨二首 其二	[当代] 卢青山	重重黯幕遮眸短，历历幽槐掩户深。都把平生无限事，存心忆到不分明。
听雨二首 其一	[当代] 卢青山	古壁萧窗警废铃，几声敲碎梦边心。支颐独倚深寒夜，伴著梧桐伴著灯。
也作屈原打油 其三	[当代] 卢青山	先生品格我不懂，离骚读去聱牙尖。后人幸福地写诗，先生之功莫大焉。
也作屈原打油 其二	[当代] 卢青山	拿先生作挡羞牌，都是先生后世才。死人地下如能见，地下还须死一回。
也作屈原打油 其一	[当代] 卢青山	忧国忧民真品格，攀先生尾即诗才。辣椒刺泪有奇效，大伙都来哭一回。
得薛书却寄，时薛居江洲 其二	[当代] 卢青山	一自去年九月别，长觉天气似穷秋。不知今夜长江水，载何人去下江洲。
得薛书却寄，时薛居江洲 其一	[当代] 卢青山	聚散由天不自由，此心浩渺正难收。一自去年九月别，长觉天气似穷秋。
北港对雨	[当代] 卢青山	萧萧短发层层雾，渐觉秋怀入夏深。雨作流魂人作客，两相愁对暮山青。
五月二十夜自电视房抢归亟书 其四	[当代] 卢青山	天眼人眸两不敷，荒荒世事几能估。检吾秃笔和尘砚，去写秋江冷隐图。
别意	[当代] 卢青山	别未言愁但举卮，醉中忘却问归期。从天到地残阳路，一只孤鸿逐影飞。
七绝二首 其二	[当代] 卢青山	拟入红黄遣小年，隔墙风影送秋千。回眸信美非吾土，一得归来是自然。
七绝二首 其一	[当代] 卢青山	酒里长歌醒里嗟，两般真幻付清茶。浑无一事开情兴，暂对霜花作菊花。
秋日绝句四首 其四 算秋	[当代] 卢青山	浮萍去尽冷蒲萝，破帽同谁泛瘦波？乱叶丛中坐扳指，算他秋意几何多。
秋日绝句四首 其三 枫	[当代] 卢青山	谁家脂粉弃幽塘，独顾风姿独断肠。记住先生本秋客，无心看汝学春妆。
秋日绝句四首 其二 桂	[当代] 卢青山	团枝四缀倩谁评，骨自松杉貌自明。开到秋风真大幸，不然蜂蝶太烦人。
秋日绝句四首 其一 菊	[当代] 卢青山	败荷索叶不胜秋，派派霜潮压暮畴。赖有疏篱违命菊，一枝开破万山愁。
读《世说》二首 其二	[当代] 卢青山	宗承魏武不相交，宜似太初颈项骄。德位相符真大好，九泉笑煞市东刀。
读《世说》二首 其一	[当代] 卢青山	朗月清风夜有邻，袁宏最可坐船吟。长康痴绝非无幸，也慰瞻家捶脚人。
云溪	[当代] 卢青山	云溪石老藓初痕，落寞枫姿凋暮蝉。向夜衰林无问客，一塘风月管千山。
雨后	[当代] 卢青山	一碧晴空湿未收，留云几处逐嬉游。乾坤不尽清秋气，凝在枝间小露头。
六月三夜半月	[当代] 卢青山	已到藏蛙打鼓时，模糊泼墨树无枝。梳成半面须谁看？况是清贫不上脂。
五月二十九夜题日记二首 其二	[当代] 卢青山	墓山春雨到今香，已是韶华几变霜。剩得初筠心未死，淩风一寸望新凉。
五月二十九夜题日记二首 其一	[当代] 卢青山	几顾徘徊路未通，流光染作杜鹃红。当时若是知春短，不把胭脂错画枫。
五月二十四夜读阮籍诗三首 其三	[当代] 卢青山	愿倩先生作子期，一衣带水古今迷。若将青白翻人眼，先向刘伶借锸随。
生查子 端午节亚平宁烟斗客聚会李津生宅。是日为李夫人王湛芳辰	[当代] 程滨	骤雨不终朝，好梦须终岁。今日美人来，当日屈原死。展眼者江山，依旧离骚内。满斗篆烟香，袅袅入余肺。
生查子　观蔡正仁张静娴长生殿	[当代] 程滨	人生歌舞场，名剧无人看。执子共登台，一曲长生殿。曲终情正浓，却向天涯散。春意与春愁，从此相撩乱。
生查子	[当代] 程滨	饥时便可餐，倦了便能睡。人类五千年，此欲犹难遂。死能逸我身，我愿今宵死。却看枕边猫，睡在秋阳里。
生查子　心室	[当代] 程滨	日日扫芳心，中有千千室。一室为吾留，不许微尘至。当日梦中人，相约曾如此。蓦地掩心扉，独立秋风里。
生查子　咏匣中木梳	[当代] 程滨	何处认前身，古木生幽壑。一夕赠佳人，拟向云中掠。何事懒梳头，烦恼丝丝落。从此怯青丝，匣底长萧索。
春游埔涵见桃	[当代] 陈振家	碧绿园间三两枝，绽朱点绛斗芳姿。深藏不使狂蜂见，酣放偏教骚客知。曾憾命中缘分浅，空嗟花下识机迟。游春反搅伤心处，四十年来恨若丝。
壬午岁朝感怀	[当代] 陈振家	叶飘花谢笑蹉跎，露电人生忽忽过。背日青松冲雪早，临秋黄菊受霜多。才疏学浅拙权变，兴阔皮顽难琢磨。回首江湖烟雨远，征衣皱涩又如何。
寻幽	[当代] 陈振家	两峰雄峙斫如门，中夹惊澜恣意奔。千仞危崖悬老树，半天高峡抱孤村。梯田人种云端米，岩壁石留湍漱痕。足履喜寻佳胜处，坐看幽峻到黄昏。
寄呈四叔父	[当代] 陈振家	枌榆欢叙两情牵，忽度中秋月十圆。烟棹欲寻风搅海，雷池难越浪遮天。空增思慕留心上，不及问安趋膝前。一念拳拳唯远祝，健康长寿乐颐年。
同题和淙祥君《咏怀》诗三首元玉 其三	[当代] 陈振家	秋风鹤发两萧萧，桂影当楼夜色饶。白帝何曾怜客怨，素娥不老为谁娇？略存痴骨愿难了，虽种道心情未消。世上并无全美事，溪山佳处且逍遥。
同题和淙祥君《咏怀》诗三首元玉 其二	[当代] 陈振家	抛却史篇斜倚眠，悲欢旧事意微牵。屈骚阮泪一江水，秦火胡尘万古烟。宜把镜花观世道，休将锦瑟数华年。何时打破痴迷膜，欲效陈抟作睡仙。
同题和淙祥君《咏怀》诗三首元玉 其一	[当代] 陈振家	尘情勘透已多回，顽守丘园旧草莱。冷眼闲观和氏璧，掉头不看燕昭台。还斟太白杯中酒，来咏放翁桥外梅。如水蟾辉添雅兴，良宵莫负好怀开。
春日山行	[当代] 陈振家	雾霁群峰次第开，春花春水满岩隈。波摇绿沚飞苍鹭，人觅幽佳上翠台。樵语随风明复暗，泉声隔岭断还来。华颠不碍狂歌发，莫理乾坤岁月催。
秋日游白水岩	[当代] 陈振家	满山怪石斗雄奇，游绕层岩吟眼痴。孤寺香烟浮碧落，疏峰云壁挂青帷。黄尘久倦思空静，绿霭相陪醒困疲。僧舍茗芳留记忆，重来喜订丽春时。
忆挚友范培恭先生次韵王哲先生《忆旧游》元玉	[当代] 陈振家	九曲长桥摇翠湖，迎晖亭畔识君初。尽倾襟抱醇醪醉，常沐春风淑气舒。劫难铸成千古恨，梦魂空仰一松孤。此情耿耿萦思臆，鄙吝复生谁诲吾？
凤台新成登奎阁凭眺	[当代] 陈振家	砌玉凤台朱翠纷，黄沙环渚映朝曛。双旌北望千峰叠，韩水南来两派分。舟泊涸溪腾宝塔，人行广济聚仙云。江山如画催辞笔，愧乏金声掷地文。
夏夜偶谈下乡事有咏寄淙祥君	[当代] 陈振家	一在瀛涯一莽丘，共横重海下琼州。君常高蹈腾云马，我累趋依喘月牛。尔釜时烹鱼鳖蟹，吾笼偶逮兔狐猴。若教当日便相识，乐水乐山同唱酬。
和淙祥君《咏怀》元玉	[当代] 陈振家	扰扰尘寰一白身，绝无长技足矜人。问田求舍为家计，淡贵轻名守旧贫。下海知难甘落伍，招财乏术本殊伦。唯余声韵供游戏，愧作尧封版藉民。
夜坐偶成	[当代] 陈振家	老大头颅花甲龄，萧萧鹭影立烟汀。自肥细草厩中马，暂养幽花几上瓶。打发时光搜律句，解除闲闷看飞翎。愧无半臂分儿辈，羞对霜松百丈青。
看申奥现场直播感赋	[当代] 陈振家	瞬刻俄都败众强，五环情结慰回肠。春雷乍迸坚冰碎，圣火高烧古国煌。夺眶泪花飞面颊，排山声浪汇炎黄。红旗漫舞歌如海，彻夜狂欢频举觞。
申奥成功喜赋	[当代] 陈振家	五环圣火百年情，喜讯瞬间临北京。魂梦羁心期已久，泪花盈睫拭还生。曾经风雨倍珍惜，迎望光辉更奋争。四海炎黄齐踊跃，载歌载舞到天明。
题旧照和振绪君元玉	[当代] 陈振家	梧桐菡萏尽伤秋，解读山苗泛海舟。欲觅苏髯牛矢路，固辞邹鲁凤仪州。林泉有约心先许，瘴骨无朋谁与收。今日回思当日事，荒塘浪涌碎萍浮。
开放廿年，慨民生之巨变，有感二首 其二	[当代] 陈振家	悦耳清歌次第听，厅前香茗对花烹。开门七事谁留意，下笔长吟欣有成。台上儿童翻网页，座中老伴谈时评。久闲忽发周流想，相约买机游北京。
开放廿年，慨民生之巨变，有感二首 其一	[当代] 陈振家	毕月工薪黄接青，油腥稀少自伶俜。窝居十米挤三代，衣服多年掇补钉。身上妥藏唯票证，市中有货赖机灵。紧张日子艰难度，教训遥深时刻铭。
水仙	[当代] 陈振家	不许污泥近处陪，一泓清水笑颜开。瑶宫仙种玉为骨，黄冕绿裳银作台。幽馥天姿堪匹蕙，高清风致可追梅。凌波拟比洛神美，常惹诗家吟咏来。
梅花	[当代] 陈振家	严霜急雪事堪哀，傲骨天生赋此材。金玉难雕妍婉质，色香尽占美人胎。更无花卉能相匹，只有婵娟可与陪。休笑清癯娇逸态，唯它唤得俏春回。
新纪中秋寄台岛	[当代] 陈振家	又是团圞秋月明，举杯隔岸忆诸兄。不堪太白思乡意，复对东坡把酒情。孤雁深知离伍苦，孤花忍见独枝荣。唐音汉字同珍爱，共补金瓯输悃诚。
读报感怀呈问天先生	[当代] 陈振家	归隐鮀滨数十年，云舒云卷听其然。蛟鱼未获常缘木，雨兽何多屡问天。才识无私贻后进，经纶不吝益乡田。分携南浦成怀想，月夜临风思郑虔。
谒丁宦大宗祠	[当代] 陈振家	高第三门气势雄，仙田名宦德声隆。絅庵墨宝留佳句，潮郡芸编载惠风。韩庙客来寻橡木，湘桥人过说丁公。千年裔胄螽斯盛，常与州民共仰崇。
竹	[当代] 陈振家	沾露含烟叶未乾，婆娑梢影送微寒。直心虚节堪为伴，秀色清肌当可餐。霜压神凝青不改，风欺身仄韧能弹。裁君一截凌云骨，留作他年扶老竿。
看海	[当代] 陈振家	乱礁星布立巉巉，喷雪飞珠势不凡。旭日一轮生海底，晴空万里挂云帆。鸥翔溟涨千重浪，人伫巃嵷九折岩。感物沉思凝望久，长风拂面带潮咸。
水	[当代] 陈振家	如丝泉脉泄淙淙，万缕千源汇作泷。浪突湍翻流自畅，沙漂崖决石能扛。出山已誓奔重海，慕道不辞连百江。滴水宏图堪叹赏，送君常倚水边窗。
读《梦庐吟草》呈星洲谢梦龄先生	[当代] 陈振家	好诗不厌百回吟，气韵清佳骨格深。开卷欣窥春草句，隔洋恍闻伯牙琴。途遥但剩仰山意，才短空生采玉心。倘许襟情成美梦，梦魂须向梦庐寻。
客责吾诗少讽因以答之	[当代] 陈振家	金台未许乱丝纶，其位不居休鼓唇。能种禾麻非浪士，岂参弼诣便才人？离骚端合大夫作，噫句须防圣主嗔。莫见光圆胡骂秃，无能谋国且谋身。
庚辰冬月偕精华兄往访昌国兄，适逢其老校友欢聚，承邀同座，相与甚洽，赋得一律，呈诸公雅正	[当代] 陈振家	谈笑风生满座开，依然旧我各无猜。饱谙世味存真性，历尽霜锋皆练才。却喜白头同矍铄，何妨捧腹纵诽诙。忝逢胜会承薰染，亦把形骸放荡来。
调林先生	[当代] 陈振家	长悔鮀江邂逅初，桃花人面事何愚。李源但信三生石，大禹偏钟九尾狐。曾盼齐眉梁与孟，孰知逐鹿亮逢瑜。而今依旧山和石，休道彭郎取小姑。
访凤凰下埔村正气堂	[当代] 陈振家	凤凰山下客盈门，来访先朝丞相孙。云布星流瞻手泽，渊停岳峙谒神尊。重聆当日成仁事，共祭千秋爱国魂。忠烈后嗣天不绝，庐陵今有万年根。
题凤凰下埔村正气堂	[当代] 陈振家	凛凛男儿七尺躯，安能屈膝事元胡。诚知危局支离甚，犹集义师慷慨殊。宋祚已亡空浩叹，臣心未死苦匡扶。冲霄正气昭千古，岂惜英豪项上颅。
呈王莲芬词长（用《丙寅岁暮感怀》元玉）	[当代] 陈振家	三齐才女费相寻，唐突须眉笑我今。自愧雕虫空俗韵，得窥镂玉识高吟。良知瑶蕊冰绡质，独具秋荷莲子心。清雅未曾饶淑婉，斯生素不负流阴。
春日西湖	[当代] 陈振家	丽日柔风茵席铺，踏青相约到西湖。娇禽弄舌迓宾客，痴蝶缠身识旧吾。临水坐观鱼啧啧，闻香还顾蕙娱娱。花前醉卧因敲韵，吩咐春风不用扶。
偶成	[当代] 陈振家	是是非非尘事殊，不关投老有闲躯。一拳丑石常留意，数棵俗花看足愉。审蚁墙间方咬耳，看蜂枝上正濡须。世间情势风吹过，咫尺阳台得我娱。
世态	[当代] 陈振家	世态人情见历多，沙弥偷汉佛吹螺。拍胸发誓藏香饵，软语泥声撒网罗。造假黑心浑似墨，贪赃贼胆大于锅。即然神圣殿堂辈，只爱牡丹谁爱荷。
闻重修凤凰台庚辰端午偕诗社同仁一游	[当代] 陈振家	绿水青山涵远空，崔嵬层构出江中。登临欲沐龙湫雨，凭眺先迎鳄渚风。星阁凤台烟水绕，曲廊花径碧纱笼。须将今日新光景，收入诸公诗画筒。
春郊	[当代] 陈振家	料峭春风烟树昏，东郊好雨涨波痕。山溶新绿滋莎草，水啮危陂浸竹根。雾湿幽蹊桃李笑，人耕膏土淖泥浑。尘嚣不到精神爽，乘兴来寻碧岫村。
谢赠条幅呈吴友添先生	[当代] 陈振家	虿尾银钩瘦妙妍，径须高挂小斋前。持螯举酒黄花下，运指书空玉案边。仰赏蛇惊鸾舞罢，深钦秀气逸姿连。厚承垂爱三生幸，愧乏佳章报硕贤。
六十自况二首 其二	[当代] 陈振家	六十人生五味和，金风玉露洒秋荷。财星祗与片时亮，岁月相催两鬓皤。儿子长成归伴少，荆妻到老敬神多。私心未敢便疏放，髀肉徒生无处磨。
六十自况二首 其一	[当代] 陈振家	痴顽老我百无成，呆读严宵黄卷灯。惰散樗材天弗管，劬劳筋骨命皆曾。耻争拍马事多忤，未省娱神进失凭。迷执乖方终不改，依依自赏玉壶冰。
西湖初晴	[当代] 陈振家	一湖绿水隔嚣氛，绿影波光漾石文。山浸涟漪摇湿翠，鱼翔碧落戏纤云。花枝夹径蝶回舞，屐齿寻幽苔印纹。禽语钩辀惹人爱，特来岩曲倚亭闻。
偶得	[当代] 陈振家	万绪千头不可缫，猴多鸡少枉徒劳。脂膏任舐狗猫笑，仓廪无门鼠雀豪。饱食懒鹰关一眼，横行奸蟹肆双螯。无能秋士空嗟叹，踮足何时看补牢。
重游潮阳海门登望帝石	[当代] 陈振家	凄其残宋事堪哀，情系髫龄三尺孩。溅血捐身膺敌去，毁家纾难救危来。偏多尸位昏庸主，徒损累朝经国材。播弄英雄皆历史，海门望帝枉遗台。
奉和贝闻喜先生元玉二首 其二	[当代] 陈振家	榕江忽送好风来，翰墨是缘诗是媒。吟咏一堂斑管动，唱酬四座俗睛开。羡公常有生花笔，愧我偏无倚马才。读罢佳章饶雅兴，欲呈词长赐清裁。
奉和贝闻喜先生元玉二首 其一	[当代] 陈振家	访隽探贤岐岭来，诗为红线不须媒。铺笺题赠豪情发，即席和酬生面开。同览风光寻古迹，更循地理论人才。班门未敢乱挥斧，且就珠篇借样裁。
读《咏梅百首》呈李雨溪先生	[当代] 陈振家	吟坛老手大方家，余映流辉灿绮霞。撷玉十刊夸岭海，浣溪百阕动京华。熔裁已叹搜麟角，叠咏殊钦拔虎牙。骨格清奇幽韵隽，先生本亦一梅花。
新春感赋	[当代] 陈振家	才越千禧万象妍，又逢龙裔度龙年。痴顽依旧临花甲，蹭蹬无成恋石田。后现代须儿女辈，新科技准启蒙篇。诗词幸有同侪在，赋韵赓歌共着鞭。
龙年岁朝感怀	[当代] 陈振家	市井风行厚黑书，巧言善舞路宽舒。能从狗窦递猫腻，屡跃龙门岂鲤鱼。音小徒为登屺喊，感多唯有仰榱嘘。唯期新岁开新局，社鼠城狐得少除。
庆千禧迎回归	[当代] 陈振家	欣逢新岁值千禧，好事联翩堪赋诗。鼓乐收归疆域日，丧钟敲响殖民期。燕山晴旭飞霞彩，南海澄波映国旗。举世由兹同刮目，巍巍禹甸吼雄狮。
慨人生二首 其二	[当代] 陈振家	作人无奈事偏多，尘世遭逢百味讹。乳臭未乾情懵懂，智牙初长命蹉跎。机缘尽似天分派，穷达难由我切磋。五十纵然知卌九，英雄末路欲如何？
慨人生二首 其一	[当代] 陈振家	方与邻童共戏尘，不期转眼老苍身。春风仍唤丘山绿，岁月但催毛发新。堂上椿萱皆作古，眼前儿子尽成人。先贤常谓生如梦，恐怕尤难梦得真。
饮茶三首 其三	[当代] 陈振家	此身不枉为潮人，三岁耽茶直到今。闽国乌龙成挚友，粤山白叶结知心。两瓯餐后清喉吻，数盏夜阑偕畅吟。日日未曾离此物，斯生常藉慰幽襟。
饮茶三首 其二	[当代] 陈振家	荷塘风软透花芳，新雨初晴夜气凉。玩月听虫尝异品，呼朋唤伴摆茶场。蟹汤淋罐轻除沬，玉乳浮瓯微泛黄。涧底高山谁更胜，评香论色兴添长。
饮茶三首 其一	[当代] 陈振家	闻说凤凰新茗香，正思岩壑洗诗肠。两三道友五更月，六十里程千仞岗。共就飞泉烹活水，细分雪片下煎汤。座中谁学玉川子，七碗未乾歌抑扬。
咏电脑	[当代] 陈振家	科技能追神话奇，当真芥子纳须弥。古今天地藏其腹，百艺千行尽在斯。编写文章葱指动，翻查讯息鼠标移。我虽老矣童心在，摆弄无时乐不支。
为诗	[当代] 陈振家	不谙时务不谙天，黑发哦诗白发连。山水留心供自赏，牢骚有句怕人传。吟安一字未容易，敲定千篇岂值钱。读五车书无鸟用，向人好耸老诗肩？
游石壁峰登纳海楼	[当代] 陈振家	游览饶平兴正浓，一峰飞峙立天东。涵青拥翠步幽径，斗拱飞檐藏绿丛。块垒久思登纳海，疏襟方欲接长风。青山如砺水如带，瓮邑凤江图画中。
游汾水关	[当代] 陈振家	扼道已无关隘雄，塞垣但见坦途通。牌坊石砌留陈迹，野寺榕阴存古风。东海波连南海涌，闽山麓接粤山隆。此时一步跨双境，两省风光老眼中。
访云峰兰苑	[当代] 陈振家	园庭百亩倚山隈，碑石自镌花自栽。遍结名流浑漫与，得瞻高雅喜叨陪。法参造化形神妙，人副艺林贤俊才。富不骄奢诚卓见，溪山情趣亦宜哉。
己卯九月与诗社同仁游黄岗	[当代] 陈振家	共趁秋光作远游，古稀知命尽诗俦。云峰兰苑访奇士，石壁雷音登海楼。俯赏幽芳思隽彦，遥临高旷傲王侯。了无猬务劳心计，吟水吟山乐唱酬。
读《绮霞集》有怀呈李凌云先生	[当代] 陈振家	诗圣诗仙古已名，先生堪谓老诗精。从心所欲不逾矩，信手拈来重若轻。文字浑如雕玉妙，篇章忽化绮霞明。阎王底事迟邀请？未有风骚唱和情。
肃贪有闻	[当代] 陈振家	只认亲朋与特殊，免依资质论贤愚。作官意欲即王法，行事钱钞当虎符。一味均沾同舞弊，诸方攻守苦招呼。鼻端嗅得钟馗至，忽卷巨资逃剪屠。
纪念彭大将军诞辰百年有怀	[当代] 陈振家	为民请命上庐山，瓜菜充肠国步艰。假话连篇惊虎将，真言四字犯龙颜。可怜兄弟成萁豆，堪叹公忠变大奸。二十余年方摆正，黄河自古尽湾湾。
诗人节怀屈原	[当代] 陈振家	忠谗莫辨奈君何，报国无门埋恨多。社稷已颓宁触目，驹凫有别不随波。悲酸苟活徒增耻，抑郁难伸付浩歌。留得高风光后世，千秋角黍祭江河。
奉和曾圣任先生咏物诗三首 其三 蛇	[当代] 陈振家	尖头鼠眼窄胸襟，蠖屈螭盘藏匿深。柔舌分枝长妄伪，钩牙贮毒足阴森。小虫格啖难逃免，大象思吞欲走寻。天下人人皆侧目，唯余蝎子作知音。
奉和曾圣任先生咏物诗三首 其二 兔	[当代] 陈振家	仁兽月精均有称，浑身洁白自分明。四肢逃祸幸矜健，三窟消灾苦筑营。不角不牙甘示弱，无贪无怨厌纷争。可怜肉共鹧鸪美，终究难辞鼎釜烹。
奉和曾圣任先生咏物诗三首 其一 虎	[当代] 陈振家	占据山林作大王，茹毛饮血免商量。口无才藻唯咆吼，身借锦纹充典章。屁股从来摸不得，爪牙何往恣曾妨。李逵一怒焉饶纵，利斧如风教尔尝。
和林粉容先生《月荷》诗元玉	[当代] 陈振家	清辉映水泛游光，虫曲蛙声满夏塘。翠扇绿裳邀月舞，雪腮玉颊逐风香。合堪题咏入诗卷，岂不描摩向画廊。一自濂溪推奖后，声名未应逊兰芳。
寄林粉容先生	[当代] 陈振家	赏罢东篱逸菊开，又逢揭市放骄梅。应怜岭海钟灵秀，唯许榕江聚女才。意匠经营多独到，物情辉映共徘徊。篇中最爱戏春笔，直似瑶华散九垓。
步淙祥君《自嘲》元玉	[当代] 陈振家	营营无计救斯贫，气质清空累此身。通变不精常扼腕，推敲有得偶传神。诗词虽未窥全豹，风雅须容争半鳞。人拜财神吾拜孔，书香铜臭各为人。
解嘲——和李凌云先生元玉	[当代] 陈振家	青灯黄卷老儒生，风雨几经任晦明。忍窭安贫仍笃志，倚声裁律倍深情。少游成谶岂无巧，冥帝借庚难作凭。何日青霄开咏会，人间文曲自当行。
客坪溪二首 其二	[当代] 陈振家	峰嶂巍巍望眼昏，接天茶树绕山村。主殷客乐意融溢，水美境幽情可温。凤爪瓷瓯翻玉髓，清泉活火煮云根。真堪岁岁重来此，笑语茗香萦梦魂。
客坪溪二首 其一	[当代] 陈振家	林泉重到倍相亲，满目葱茏空气新。岩壑喧腾飞瀑水，陵岑迭叠荡氲氤。旧朋携手游山去，野鸟放歌迎客频。夜静侃谈山里事，滔滔犹似数家珍。
初闻人妖有慨	[当代] 陈振家	阴阳易变稀奇事，大破天荒第一遭。是道是魔观要旨，为殃为祉看操刀。已悲娼妓伤人德，复遣妖邪助欲涛。医学有成须向善，休将科技付鏖糟。
戊寅三秋与拱成、淙祥、培忠诸君游凤凰山赋得二首 其二	[当代] 陈振家	乌岽粘天蹬道斜，重峦叠嶂有人家。欲游旧郡最高处，来赏岩茶老干花。飞鸟稀疏因岭峻，野丛矮小为风奢。千山攒动驰崖下，耸翠流苍看不遮。
戊寅三秋与拱成、淙祥、培忠诸君游凤凰山赋得二首 其一	[当代] 陈振家	紫落凤凰来九垓，横空屹峙势崔嵬。身经七簸八颠苦，车在千岩百壑回。山石敢疑沧海出，天池应是绛河来。同登绝顶吟怀畅，万里风光逐眼开。
天台观雨	[当代] 陈振家	无障危楼四望开，凭观霄野斗奇瑰。恶溪银箭压龙骨，鳄渡乌云卷凤台。天眼屡张光肆迸，狞雷紧赴鼓频催。山河顷刻失颜色，霢霂迷蒙扑面来。
甲戌中山小榄菊会（六十年一大会）二首 其一	[当代] 陈永正	屈子餐英托素衷，东篱千载驻秋容。今谁不醉中山酒，镂玉抟金十万丛。
萝岗	[当代] 陈永正	双骑重寻梦不圆，萝峰万树剩寒烟。何须更化身千亿，一朵微开即泫然。
访小榄怀李履庵先生乡人不知先生为诗人矣	[当代] 陈永正	榄溪寒碧百年情，来往幽怀夜气清。因忆颙园履庵老，画人传里问生平。
香江重见雾卉云花枨触无端偶成一绝	[当代] 陈永正	十年多病少清欢，人海迢迢一笑难。凄绝再逢香国雨，那无幽泪为君弹。
康乐园百千燕巢一日被毁原为细腰雨燕保护基地	[当代] 陈永正	危幕从知未可依，托身檐下意何微。黄昏独向惺亭立，不见离巢万燕归。
瞻仰孙中山先生翠亨故居	[当代] 陈永正	南夏英风挹此村，参天五桂古香存。潮流浩荡思前哲，民主精神万宇尊。
题连登手录罗雨山藤花别馆诗钞	[当代] 陈永正	越岭南来第几人，劫馀朱墨眼中新。怜才最忆义宁老，独坐清凉不染尘。
洛阳牡丹花会	[当代] 陈永正	举国如狂且莫嗟，中原自古属繁华。也随四海人潮动，万里来寻富贵花。
贤令山	[当代] 陈永正	天罅犹馀水石閒，高崖松挂夕岚间。海阳笔更潮阳笔，万古岿然仰此山。
愚人节戏咏	[当代] 陈永正	覆雨翻云百态新，任人愚我我愚人。吾生此节朝朝过，修到无闻不惑身。
立春读义山诗	[当代] 陈永正	未解相思已白头，露花霜叶已残秋。如何地动天移日，方信逢春不自由。
登肇庆披云楼怀包拯二首 其二	[当代] 陈永正	九百年馀鹤迹迷，层台古堞倚晴晖。登临我自惭包老，忍割端云半片归。
登肇庆披云楼怀包拯二首 其一	[当代] 陈永正	金溪春尽木棉飞，高议书坛孰是非。不见前洲波起处，谁持一砚问途归。
题曲江集三绝 其三	[当代] 陈永正	耿耿离忧有未甘，玄云化雨落江潭。从兹浩荡开新派，荆楚中原接岭南。
题曲江集三绝 其二	[当代] 陈永正	流落孤鸿已倦飞，荆门犹自望恩辉。谁怜一曲淋铃后，万里行人致祭归。
题曲江集三绝 其一	[当代] 陈永正	亮直何妨更婉深，桂华丹橘楚骚心。空劳人去怀风度，羽扇吟成早不禁。
神泉海市居人谓重现日寇兵伍	[当代] 陈永正	无尽时空驻此奇，云中广厦是耶非。不知沧海成田未，却幻金戈铁马驰。
花朝杨村赏橙花同小园逸生对庐和明诸老即席赠主人三首 其三	[当代] 陈永正	曾作耕田识字夫，廿年影事已模糊。黄金不假原能致，真向山前羡木奴。
花朝杨村赏橙花同小园逸生对庐和明诸老即席赠主人三首 其二	[当代] 陈永正	泥砖茅盖旧曾临，今日重来意倍深。路转橙园三十里，飞甍碧瓦出层林。
花朝杨村赏橙花同小园逸生对庐和明诸老即席赠主人三首 其一	[当代] 陈永正	百里飙轮半日临，原丘渐入绿云深。春来树树琼英缀，想像霜飞十万金。
和梁常先生	[当代] 陈永正	英年胆气未妨粗，劲射封狐金仆姑。阅劫更欣诗律细，北南吟友尽交无。
论诗 其二	[当代] 陈永正	纷纭今古辨何堪，唐宋宗风且遍参。一往浩然天地阔，从教徙北与图南。
论诗 其一	[当代] 陈永正	一脉河源百派分，冰川溶处水成文。昆仑气象堂堂在，未是高寒绝世氛。
李天马师自上海以张氏法帖辨伪一书见寄敬题其后	[当代] 陈永正	铜山力采敢仔肩，真伪纷纭孰与诠。信道孙阳无妄顾，欣看海上一灯传。
沙门岛捡卵石	[当代] 陈永正	东谪沙门未足伤，千秋谁议是非场。何如海上珠还日，细觅童心作一囊。
惠州西湖九咏芳华洲 其九	[当代] 陈永正	晴波夹岸荡新霞，浓翠生春十万家。妆镜盈盈留笑靥，只缘心上有芳华。
戏题廖冰兄先生坛破图	[当代] 陈永正	有人持棍敲坛子，廖老闻声惊复喜。挥笔写成坛破图，那知身尚在坛里。
惠州西湖九咏明月湾 其八	[当代] 陈永正	隔堤千树不胜烟，一碧回环舣画船。秾李自宜明月夜，银湾波影作春妍。
惠州西湖九咏沁香亭 其七	[当代] 陈永正	芙蓉远映鹤峰青，玉塔簪花镜里明。一路弯环香不断，因知独漉有乡情。
惠州西湖九咏红棉榭 其六	[当代] 陈永正	百年烽火矗红旌，壮志江头忆众英。岂为人间阅春色，但持千炬照沧溟。
惠州西湖九咏百花洲 其五	[当代] 陈永正	蒲鱼苇藕满丰湖，古榭霞飞落镜芙。细雨閒行春意动，罗裙芳草绿双趺。
惠州西湖九咏点翠洲 其四	[当代] 陈永正	万绿烟生水一环，留丹点翠挹孤山。长桥九曲花时度，树色能招好鸟还。
惠州西湖九咏朝云墓 其三	[当代] 陈永正	经劫归环恨未忘，盈盈犹是泪时妆。扫除且喜魔氛静，耒用栖禅礼法王。
惠州西湖九咏泗州塔 其二	[当代] 陈永正	春山宝塔玉亭亭，解卧微波意已倾。何待夜阑山吐月，斜晖潋滟已难名。
惠州西湖九咏苏堤 其一	[当代] 陈永正	苏堤柳色界天青，丰乐桥边眼自明。最爱碧桃三月浪，轻烟如梦惠州城。
车过忻州望元遗山故里	[当代] 陈永正	赵长城已久倾残，牧马川仍水半乾。一抹陂陀青历历，何人知是读书山。
四渡黄河而不得见黄河之水怅然有赋	[当代] 陈永正	中原古道此重过，载得嵩高岳色多。怪底波声频触梦，四回深夜渡黄河。
读史四首 其四	[当代] 陈永正	秦淮舞榭有遗风，杨白花飞水自红。六逆不除淫破义，千秋独憾柳河东。
读史四首 其三	[当代] 陈永正	独溯回潮肯问津，寂寥门巷渐车尘。先生合是真儒者，不剧狂秦但美新。
读史四首 其二	[当代] 陈永正	自古驱民亦自驱，铸成刑鼎意何如。谁人为谢商公子，民尽无言国已墟。
读史四首 其一	[当代] 陈永正	毅魄排云叫帝阍，弥天心事托幽兰。谁怜屈子哀民意，并与申韩一例看。
自题诗后	[当代] 陈永正	也解荒鸡是恶声，重帘深处月无明。新诗合向残宵读，为有清光纸上生。
夜坐口占二首 其二	[当代] 陈永正	迟月光流始欲悲，可胜孤影照虚帏。秋书仍有参差意，惘怅清灯不自知。
夜坐口占二首 其一	[当代] 陈永正	危坐拥书目未枯，忽然澎湃万情俱。未曾醒似当时夜，的的残灯事有无。
春柳	[当代] 陈永正	攀袂牵衣已欲行，清歌都不似离声。江潭忍语桓司马，此树于公独有情。
梅影	[当代] 陈永正	重来幽槛已无人，谁见寒花带露新。弃我当春明月夜，窗前影动未疑君。
有寄	[当代] 陈永正	山南水北是君居，但见潮回不见书。一夜啼红并春雨，明朝流到海边无。
今夜 其二	[当代] 陈永正	板屋人来小户扃，两心相照自能明。不赊月色唯赊雨，细语偏宜接座听。
今夜 其一	[当代] 陈永正	閒约攀杨度水初，平波草色绿双趺。不知荔子湖边月，今夜孤帏照我无。
久旱	[当代] 陈永正	晴云不动意何閒，时日长令下土乾。我有胸中千叠浪，安能化雨向人间。
读庄子	[当代] 陈永正	醒自无聊梦亦非，便成蝴蝶也身微。何尝栩栩能如意，四面风来也得飞。
不堪	[当代] 陈永正	不堪行处是天都，莫问山川路有无。东海已枯无可蹈，鲁连何必独踟蹰。
眼镜	[当代] 陈永正	空明未隔两间春，视野还生万里尘。村女当门笑相指，不知俱是镜边人。
菊影和刘佳有 其二	[当代] 陈永正	绝壁千层不度云，但持霜菊讯刘君。年年抱影江头立，秋色愁余似故人。
菊影和刘佳有 其一	[当代] 陈永正	飞梦山隈与水涯，繁英原不傍人家。能胜秋色唯君在，为近中年始惜花。
红叶	[当代] 陈永正	日晚徘徊意万重，漂摇心事许西风。分明叶叶秋江上，不待霜飞也自红。
秋柳	[当代] 陈永正	清露深居约晓寒，毁垣谁得百年看。从兹撷叶攀条罢，不误春衫带泪还。
陪朱师逸老泮溪茗话	[当代] 陈永正	泮塘柳老尚依依，繁菊相看也未迟。清晓南山忽入座，一壶秋雨试茶时。
赋罢 其四	[当代] 陈永正	谁剪烟花去不回，东平歌竟有沈哀。辞春桃叶从教渡，双桨桥头但忆梅。
赋罢 其三	[当代] 陈永正	怨恩来日太微茫，各有离情不望乡。莫与分明百年事，女儿心上易沧桑。
赋罢 其二	[当代] 陈永正	西海云生百里滩，兰桡怅望几时还。雄蜂雌蝶难为侣，肠断燕台李义山。
赋罢 其一	[当代] 陈永正	赋罢闲情始爱身，到无哀乐但由人。且看磐石千年誓，化作微风一缕尘。
手录近作百篇寄刘峻	[当代] 陈永正	新句长吟自闭门，可堪持以博君欢。莫嫌滋味村醪薄，此是吾家老瓦盆。
零卉集百首 其一○○	[当代] 陈永正	梦醒犹记百篇诗，辽海秋风恰此时。杜宇未鸣兰化艾，千秋同慨一湘累。
零卉集百首 其九十九	[当代] 陈永正	前生恩怨此生还，魂断真如梦寐间。心与落红俱化土，他年何待向嵇山。
零卉集百首 其九十八	[当代] 陈永正	漫托天涯带泪身，难乾心上女郎坟。悟来不向花回顾，可为夭桃酒半分。
零卉集百首 其九十七	[当代] 陈永正	一梦何堪醒夕曛，馀情眷眷复成云。风凄卷幔香何在，啼笑而今渐不分。
零卉集百首 其九十六	[当代] 陈永正	芙蓉小队逐春狂，邂逅城南水一方。双脸断红曾惯见，何期今日作秋霜。
零卉集百首 其九十五	[当代] 陈永正	别鹤惊飞感我心，落霞销后绝清琴。孤鸾罢舞烟江夜，不用微波托好音。
零卉集百首 其九十四	[当代] 陈永正	别浦云寒白日昏，移归小草误当门。兰苕隔水知难拾，一旦飘流一世存。
零卉集百首 其九十三	[当代] 陈永正	锒铛相系岂为冤，不悔南征九死魂。惊梦中宵谁唤起，兰闺邃远未闻言。
零卉集百首 其九十二	[当代] 陈永正	苍茫奇气涌如潮，一寸丹留恨未消。腹有诗书成底用，黄金从不负纤腰。
零卉集百首 其九十一	[当代] 陈永正	搴帷正坐自殷勤，激楚陈情语语真。此后更谁知此意，人间唯见拜榴裙。
零卉集百首 其九十	[当代] 陈永正	情知爱去理难陈，语笑当时竟不真。梦里自歌醒自哭，年年孤卧未怜身。
零卉集百首 其八十八	[当代] 陈永正	天阔寻归梦里身，东风吹鬓楝花春。残丝未断陂塘晚，袅袅缘何与我亲。
零卉集百首 其八十九	[当代] 陈永正	井阑丛卉受风倾，井水清深似我情。空色漫悲弹指过，心花犹照百年明。
零卉集百首 其八十七	[当代] 陈永正	清夜无人大道宽，重来始觉独行难。萝阴不似君情薄，犹为沈沈护影单。
零卉集百首 其八十六	[当代] 陈永正	执袂何须泣路歧，情田不复种相思。红笺缄泪曾亲付，红豆零时又付谁。
零卉集百首 其八十五	[当代] 陈永正	狷介真宜举世嫌，殷勤作赋爱陶潜。如今不愿为眉黛，肯便随人冷眼瞻。
九连山竹枝词 其八	[当代] 何永沂	村童雀跃乐洋洋，除夕家家豆腐香。小巷深宵闻细语，一餐吃了一周粮。
九连山竹枝词 其七	[当代] 何永沂	寄声同志莫慌张，不接青黄已断粮。晨起跳完忠字舞，采回野菜一家尝。
九连山竹枝词 其六	[当代] 何永沂	祠堂锣响八方闻，运动一来会议频。石仔低声询锦叔，不知今夜斗谁人？
九连山竹枝词 其五	[当代] 何永沂	敲锣打鼓冻云开，不那寒宵圣旨来。任是山深更深处，也应无计避红埃。
九连山竹枝词 其四	[当代] 何永沂	石仔相携去打柴，清晨锦叔作安排。小童下岭如平地，老九弯腰逐步挨。
九连山竹枝词 其三	[当代] 何永沂	古藤缠树八方垂，清浅溪流绿映绯。队长一声歌样板，山鸡惊起傍云飞。
九连山竹枝词 其二	[当代] 何永沂	青山无主任徘徊，小鸟相呼各不猜。近听潺潺知水急，远看红是水杨梅。
赠经纶	[当代] 何永沂	不见经纶久，寄他几句诗。无酒反而醉，酒狂是醒时。无酒言无鸟，酒狂意快之。等闲休使酒，留酒待相知。
自题卷后	[当代] 何永沂	天人合一寻常劫，月我成三浪漫诗。纸上沧桑真自在，此情曾告夜潮知。
飘灯	[当代] 何永沂	飘灯听雨梦依稀，海立黑风飞赤旗。一自人知天命后，登高安问小狐狸。
赴厦门参加全国心血管病治疗新进展学术研讨会，偷闲一游，得诗三首 其三 红楼	[当代] 何永沂	贾府巍巍夕照斜，可怜倾国有名花。游人戏说荒唐梦，桑海曾经已木麻。
赴厦门参加全国心血管病治疗新进展学术研讨会，偷闲一游，得诗三首 其二	[当代] 何永沂	东海潮来月怒明，龙腥花影不胜情。书生休比梁红玉，但和天公浪鼓声。
赴厦门参加全国心血管病治疗新进展学术研讨会，偷闲一游，得诗三首 鼓浪屿二首 其一	[当代] 何永沂	海泼云涛浪卷山，天风浩浩合凭栏。几树红棉花似火，不知对面是台湾。
读罗家宝《艺海沉浮六十年》感赋 其三	[当代] 何永沂	低回音色誉之磁，意境幽然冷月知。一曲虾腔人欲醉，痴迷并不亚于诗。
读罗家宝《艺海沉浮六十年》感赋 其二	[当代] 何永沂	演完柳毅做蛇神，似戏人生认了真。你自倒刘他自唱，无端祸及丧斯文。
读罗家宝《艺海沉浮六十年》感赋 其一 屈九兄赠此书，经纶兄嘱题	[当代] 何永沂	模糊艺事忽分明，梦断香销未废情。今我自知人老矣，等闲不敢说追星。
读《洗尘诗钞》有赠	[当代] 何永沂	施术上皇常扮马，洗尘小子倒骑驴。谁知市井藏文士，道骨诗风油一葫。
答湖北大学教授张金煌兄	[当代] 何永沂	词客如云气正酣，蒙君青眼看天南。红棉黄鹤催同梦，张贺容吾对影三。
感事打油兼调坤尧兄	[当代] 何永沂	浅斟低唱正行时，勒马回缰作艳诗。最是烟波桥十四，四蹄踏月小红依。
东莞夜饮赠步峰兄	[当代] 何永沂	苦辣甜酸次第过，柔情侠骨耐消磨。江湖草野关恩怨，不待闻鸡拔剑歌。
读蛰堪兄诗词有赠	[当代] 何永沂	亦豪亦婉不阿时，留住斯文笔一支。古训观棋宜不语，眼中残局化新词。
九月初三夜即景一个月无诗，今夜破戒	[当代] 何永沂	清气凉风袭岭南，人逢九月夜初三。何曾烧却撩天梦，弓正微黄酒正酣。
题廖国华《无妄斋吟草》 其二	[当代] 何永沂	道是无财却有才，一生襟抱向诗开。得传南社基因在，好察皇权是祸胎。
题廖国华《无妄斋吟草》 其一	[当代] 何永沂	程式语言化不开，思维定势尽堪哀。喜君尝试开生面，白话为诗见大才。
成都行 其九 乐山大佛	[当代] 何永沂	巍巍大佛立唐朝，孕得三苏堪一骄。佛自慈祥山自翠，船头词客自逍遥。
成都行 其七	[当代] 何永沂	头头是道在青城，借得山幽道观清。能法自然天地阔，圣灯点起夜长明。
成都行 其五 峨眉山口占	[当代] 何永沂	红尘一隔海云深，修得随缘拜佛心。好是仙山灵气活，容它猿啸盖龙吟。
成都行 其四 武侯祠口占	[当代] 何永沂	东风巧借定三分，不是朝中第一人。才智纵横皇帜下，鞠躬尽瘁可怜臣。
成都行 其三 望江楼口占	[当代] 何永沂	一楼一井记风骚，粤曲情深唱薛涛。才命相妨何以慰，诗星竞和自堪豪。
莪默绝句集译笺乙集 其一七七	[当代] 伯昏子	天圣安能相轾轩，筋发茎茎数可言。其视众心皆袒露，岂如凡俗可欺谖。
莪默绝句集译笺乙集 其一七六	[当代] 伯昏子	去不能加天壮犹，来无百禄进其羞。人间来去还如驿，充耳未闻何所由。
莪默绝句集译笺乙集 其一七五	[当代] 伯昏子	悲恐终临命坠亡，空樽倾尽赤琼浆。君非殉葬黄金物，谁愿辛劳掘北邙。
莪默绝句集译笺乙集 其一七四	[当代] 伯昏子	新霖濯濯解园枯，淑气沁人何美乎。杜宇欣从病薇唱，尔能共饮一杯无。
莪默绝句集译笺乙集 其一七三	[当代] 伯昏子	时命哀哉偕与亡，珍珠无一串成行。千千真道随吾去，愚者未宜闻半章。
莪默绝句集译笺乙集 其一七二	[当代] 伯昏子	心慕天仙共婉娈，但求把酒永言欢。悔愆须得天恩助，我得天恩悔亦难。
莪默绝句集译笺乙集 其一七一	[当代] 伯昏子	蔷薇红颊众心欢，荆棘生涯学苦攀。篦齿君知须痛割，方能理我美人鬟。
莪默绝句集译笺乙集 其一七○	[当代] 伯昏子	双手持瓯啜醴醇，经书讲席愧吾身。皆因饮性喜流湿，难与狂徒躁火亲。
莪默绝句集译笺乙集 其一六九	[当代] 伯昏子	我愆渎尔又何能，对越天威何可增。常发慈心而缓怒，尔为赦宥不为惩。
莪默绝句集译笺乙集 其一六八	[当代] 伯昏子	箪食能持不改欢，鹪鹩仰见一枝安。役人人役皆非愿，妙境斯臻诚可叹。
莪默绝句集译笺乙集 其一六七	[当代] 伯昏子	彷徨灵界必提心，尘事最宜持口噤。纵有聪明与簧舌，六根何若一时瘖。
莪默绝句集译笺乙集 其一六六	[当代] 伯昏子	渺身空望恨悠悠，人世欢愉草草收。吾恐浮生须苦待，漫寻宿命复冤雠。
莪默绝句集译笺乙集 其一六五	[当代] 伯昏子	宜当买醉洗池醇，狼藉声名怎耀身。且莫管它将进酒，缠巾已玷色难新。
莪默绝句集译笺乙集 其一六四	[当代] 伯昏子	酒力能谙惟酒痴，寸光鼠目岂明斯。未曾验效诚难怪，身未验之安得知。
莪默绝句集译笺乙集 其一六三	[当代] 伯昏子	安许欢心染玷微，拒披金紫炫荣辉。但如玄鸟入云去，不作荒墟鸮黯飞。
莪默绝句集译笺乙集 其一六二	[当代] 伯昏子	休倦墓中年月长，群星依旧耀穹苍。照君齑骨抟砖瓦，砌得宫楼峻一方。
莪默绝句集译笺乙集 其一六一	[当代] 伯昏子	人隔天帷青莽苍，冥冥难视亦何妨。亿千泡沫皆如我，永泛酒人之羽觞。
莪默绝句集译笺乙集 其一六○	[当代] 伯昏子	朽囊磨碾碎齑存，遗鉴应能警后昆。裹得黏泥掺酒和，可教吾体塞金樽。
莪默绝句集译笺乙集 其一五九	[当代] 伯昏子	友朋斟酌乐心间，天泽飞临吻我颜。悔罪诚知须尽早，宠恩先赐化灵顽。
莪默绝句集译笺乙集 其一五八	[当代] 伯昏子	何苦痴迷幻景空，强寻善恶世尘中。众生方若圣泉涌，又没茫茫大地胸。
莪默绝句集译笺乙集 其一五七	[当代] 伯昏子	嘈杂欢吟满酒廛，律师竟未觉衫燃。褴褛青袍皆坠地，任教饮者踏歌连。
莪默绝句集译笺乙集 其一五六	[当代] 伯昏子	济济群氓本下愚，超凡上智妄思居。巧言訾詈如邪道，天下安能觅此驴。
莪默绝句集译笺乙集 其一五五	[当代] 伯昏子	韶华歌阕奏将终，花发春潮摘欲空。观尔新禽自来去，独留孤客坐茕茕。
莪默绝句集译笺乙集 其一五四	[当代] 伯昏子	峻极洪钧日日旋，不来苦界寄垂怜。偶逢一客心伤瘁，反欲更施一老拳。
莪默绝句集译笺乙集 其一五三	[当代] 伯昏子	虽是尘躯负重羁，冠缨贵胄固离奇。明知穷贱能忘役，亦罕屈尊人偶之。
莪默绝句集译笺乙集 其一五二	[当代] 伯昏子	空掌财钱插翅过，阎罗辣手倖灾多。阴曹安有逃归者，苦旅迢迢竟若何。
莪默绝句集译笺乙集 其一五一	[当代] 伯昏子	探秘寻幽有所思，海洲智者揽观之。玄天妙构如何设，自度群贤尽未知。
莪默绝句集译笺乙集 其一五○	[当代] 伯昏子	纵然莪默盛名收，不废江河万古流。曩岁悠悠我何在，今朝一逝复同畴。
莪默绝句集译笺乙集 其一四九	[当代] 伯昏子	旧欢惟剩假名存，旧友于今剩酒浑。倾盖相逢当悃款，除非对盏乐何论。
莪默绝句集译笺乙集 其一四八	[当代] 伯昏子	真神赐饮自天堂，何故人间入罪行。欲问其因应有一，盖缘勇士醉沙场。
莪默绝句集译笺乙集 其一四七	[当代] 伯昏子	天驹登送九霄烟，惊世贤才博识渊。皓首皆如大钧转，欲寻真宰却茫然。
莪默绝句集译笺乙集 其一四六	[当代] 伯昏子	每忆生涯孽海深，焚胸火烈泪成霖。主前奴仆既哀悔，宜发慈怜恩恕心。
莪默绝句集译笺乙集 其一四五	[当代] 伯昏子	遣吾降此惑吾心，所获为何猜至今。碌碌生涯难率性，存亡来去秘何深。
莪默绝句集译笺乙集 其一四四	[当代] 伯昏子	自愆自作辩难盦，可听虔虔咏再三。睿圣难穷智有限，孽由天作尽愚谈。
莪默绝句集译笺乙集 其一四三	[当代] 伯昏子	拜毡精织何其美，愚者织之诚大伪。莫怪庄严相所藏，尽皆悖信异端类。
莪默绝句集译笺乙集 其一四二	[当代] 伯昏子	当时未减少年狂，苦究人生谜万行。齿慧同增今恨晚，空空腹笥误韶光。
莪默绝句集译笺乙集 其一四一	[当代] 伯昏子	偏将和酒奉愚公，善器时常归劣工。最是欢心突厥女，滥施巧笑与蒙童。
莪默绝句集译笺乙集 其一四○	[当代] 伯昏子	黄道周流帝执枢，更驱昴宿运星途。一生穷达定由命，阳错阴差岂我辜。
莪默绝句集译笺乙集 其一三九	[当代] 伯昏子	须医我疾以酲醲，病靥旋成玛瑙红。死后皮囊先涤酒，再盛藤蔓椁棺中。
莪默绝句集译笺乙集 其一三八	[当代] 伯昏子	尘间暗算尽机关，愚者须谙此隐患。惜命休教风里逝，遽寻醇酒对红颜。
莪默绝句集译笺乙集 其一三七	[当代] 伯昏子	元神久定世间基，日日伤摧胸臆凄。多少红唇麝香发，一棺入土混泉泥。
莪默绝句集译笺乙集 其一三六	[当代] 伯昏子	人生如旅隙驹过，莫虑烦忧明日多。酣饮良宵莫教逝，一场欢会任消磨。
莪默绝句集译笺乙集 其一三五	[当代] 伯昏子	颊红大胜紫薇群，更与罗敷秋色分。一瞥君王惊百媚，任教席捲夺千军。
莪默绝句集译笺乙集 其一三四	[当代] 伯昏子	殁身双邑尚如何，樽尽苦甘存几多。此地他年难再饮，阴晴圆缺任蹉跎。
莪默绝句集译笺乙集 其一三三	[当代] 伯昏子	何益红尘为我留，生涯何果手中收。灵杯既碎如何卜，光灭安能秉烛游。
莪默绝句集译笺乙集 其一三二	[当代] 伯昏子	一去芸窗向缶樽，醴泉奥义独陶熏。直将巾帻赁杯酒，额扎一绦馀尽焚。
莪默绝句集译笺乙集 其一三一	[当代] 伯昏子	尔情乃出彼之情，尔在乃由他所在。覆面而思尔必知，遮前手爪亦他戴。
莪默绝句集译笺乙集 其一三○	[当代] 伯昏子	解饥救渴酒街喧，负悔如磐背上囤。无罪何须仰恩典，乃因我罪立慈恩。
莪默绝句集译笺乙集 其一二九	[当代] 伯昏子	万壑千山踏翠微，海洲四部洗征衣。难逢朝圣回乡客，一旦登程便不归。
莪默绝句集译笺乙集 其一二八	[当代] 伯昏子	鸳侣何关媸与妍，情真安顾锦衣鲜。入凡遐举不须虑，纵堕泉台亦永牵。
莪默绝句集译笺乙集 其一二七	[当代] 伯昏子	施仁何别敌朋门，善即慈心自可论。暴虐徒教知己远，温良堪慰释雠冤。
莪默绝句集译笺乙集 其一二六	[当代] 伯昏子	卿教诸器得完形，何使蒙羞与贱轻。玉我于成还复毁，心知此毁不干卿。
莪默绝句集译笺乙集 其一二五	[当代] 伯昏子	青穹湛湛挂金槃，岁月悠悠日换班。吾亦如随命轮转，匆匆来此去闲闲。
莪默绝句集译笺乙集 其一二四	[当代] 伯昏子	除非真道谁能制，其制谁能违厥旨。大命集身绥万方，日光之下皆如是。
莪默绝句集译笺乙集 其一二三	[当代] 伯昏子	新薇又作坠楼人，憔悴芳心怨大钧。茁壮春华安足炫，几多铃蕾散风尘。
莪默绝句集译笺乙集 其一二二	[当代] 伯昏子	锦茵困坐似樊笼，莫信黄金生慧聪。浪蕊浮翻紫薇笑，幽兰垂首愧囊空。
莪默绝句集译笺乙集 其一二一	[当代] 伯昏子	已阅罗浮无数仙，更叹赤县逝群贤。金银銮殿几家坐，宫阙烟尘谁永眠。
莪默绝句集译笺乙集 其一二○	[当代] 伯昏子	十力九州八重天，七星六合五觉圆。四元三灵二世在，独一如君惟人贤。
莪默绝句集译笺乙集 其一一九	[当代] 伯昏子	酒酣顿似穆王骄，天乐闻传奏九韶。来日昔时何足顾，华年不负但今朝。
莪默绝句集译笺乙集 其一一八	[当代] 伯昏子	金风又送尔芳芬，诱我春心弃主人。直入香怀不我顾，与卿并蒂化同身。
莪默绝句集译笺乙集 其一一七	[当代] 伯昏子	心冷如灰不再燃，欢情不解醉狂癫。一帘春梦揔难挽，多少韶华若逝烟。
莪默绝句集译笺乙集 其一一六	[当代] 伯昏子	春潮带雨荡烟垓，但奏薰琴活泼来。淑气吹醒尘世梦，梨花万树应声开。
莪默绝句集译笺乙集 其一一五	[当代] 伯昏子	必信果殊难得扑，必由涂尚未曾复。本枝安敢手摇之，今失但睎明日福。
莪默绝句集译笺乙集 其一一四	[当代] 伯昏子	笔牍鬼仙吾独寻，九天亘古遍亲临。幸逢智者终相告，笔牍鬼仙悬尔心。
莪默绝句集译笺乙集 其一一三	[当代] 伯昏子	酬酢笙歌此夜欢，绛唇常点美人间。殷殷酒色映红颊，扰扰春心乱绿鬟。
莪默绝句集译笺乙集 其一一二	[当代] 伯昏子	蔷薇花面拂春潮，佳境更添人面娇。昨日悲凄今日美，芳辰恨别怎愁消。
莪默绝句集译笺乙集 其一一○	[当代] 伯昏子	来非所愿去无由，玩偶生涯任戏游。但请佳人倾赤酒，一杯涤净世间羞。
莪默绝句集译笺乙集 其二五九	[当代] 伯昏子	灵明屡屡问于斯，天道精微安可知。余告其心惟宅一，鸿蒙除此不须思。
莪默绝句集译笺乙集 其二五八	[当代] 伯昏子	人慕天仙作嫁娘，怎如醪色与醇香。真金不可换期券，空鼓由它响一旁。
莪默绝句集译笺乙集 其二五七	[当代] 伯昏子	窀穸长眠不可回，茕茕谁共遣愁颓。眼前惟得一拼醉，萎落黄花不再开。
莪默绝句集译笺乙集 其二五六	[当代] 伯昏子	饮存永命慰劳形，秋实春花岁廪盈。朋饮花閒一壶酒，及时行乐度今生。
莪默绝句集译笺乙集 其二五五	[当代] 伯昏子	樽泛琼波蕴宝珍，灵为佳酿盎为身。夜光杯里红漪笑，却似伤心血泪新。
莪默绝句集译笺乙集 其二五四	[当代] 伯昏子	喋血贤君沃土芳，蔷薇常伴郁金香。紫英此处扬翎羽，螓首曾亲黑痣娘。
莪默绝句集译笺乙集 其二五三	[当代] 伯昏子	司命娘娘笑隐刀，一挥利刃断秋毫。偶教蜜饯落卿口，鸩毒宴安轻勿饕。
莪默绝句集译笺乙集 其二五一	[当代] 伯昏子	闲时杯爵未曾捐，周五何庸独改迁。暮去晨来日无别，敬神岂是敬诸天。
莪默绝句集译笺乙集 其二五二	[当代] 伯昏子	斥逐阿丹出乐园，怎言真宰广怀恩。苦行邀宠宠何有，逋罪蒙怜宠满门。
莪默绝句集译笺乙集 其一○○	[当代] 伯昏子	真宰抟泥造体灵，未来行止定冥冥。百行既乃承其预，火狱加身岂义刑。
莪默绝句集译笺乙集 其九十九	[当代] 伯昏子	已栽慧种入成胸，一日未曾虚作功。既得殷勤顺神旨，亦从己意举金盅。
莪默绝句集译笺乙集 其九十八	[当代] 伯昏子	弱魄安能与世争，忧煎拘缚共今生。心无尘虑福礽积，异想沉沦祸种萌。
莪默绝句集译笺乙集 其九十七	[当代] 伯昏子	比干怎拒死神戈，富贵荣华又抵何。尘世漫寻总无益，除非善德尽蹉跎。
生查子 薄情三篇 其三	[当代] 添雪斋	梦异别离长，世路堪为咽。决绝每如斯，一恸锥心彻。值雨事飘零，所托却无物。故做薄情人，屡负多情骨。
生查子 薄情三篇 其二	[当代] 添雪斋	第一别离歌，落落梧桐下。正是漠然时，正是相思罢。痴绝不成章，前事由他谢。初雪即凄凉，止在江南夜。
生查子 薄情三篇 其一	[当代] 添雪斋	我本薄情人，逢此无情事。且看暗隅间，一出无情戏。冷漠说相知，悲响随风至。黄叶满寒城，独立浓霜里。
生查子四章•此日西风 其四	[当代] 添雪斋	彼岸正西风，我侧斜阳紫。何处不苍凉，沉夜将如水。腐草化流萤，光影临秋坠。一瞬似花开，一样开如魅。
生查子四章•此日西风 其三	[当代] 添雪斋	墨夜坠星时，人在西风外。缘薄始于心，暗涌声于海。子看我之魂，破碎淋漓态。我却看青枫，碧色仍安在？
生查子四章•此日西风 其二	[当代] 添雪斋	夜雾太清灰，结做西风翅。萤火已微茫，散做西风泪。尚有梦中人，不识西风味。暗自守空心，一任西风恣。
生查子四章•此日西风 其一	[当代] 添雪斋	漆黑里秋天，记忆重浮现。暗影衬霓虹，丝雨如金线。夜渗透空间，人漠然消散。旧梦已殊途，留待西风倦。
生查子 惄情四篇 其四	[当代] 添雪斋	白羽在蜉蝣，一日之痕迹。幻想少年人，一梦中编剧。绯色海棠花，一月凋生息。怎此惄情间，一世无从匿。
生查子 惄情四篇 其三	[当代] 添雪斋	雨歇即风深，不复星光夜。暗路独行人，身侧丁香谢。冷眼未相怜。此景平常也。速忘别时心，无力悲欢者。
生查子 惄情四篇 其二	[当代] 添雪斋	我与子相辞，时节花如灼。眼底只绯红，迤逦春风陌。我随花欲飞，人说花将落。飞落本无情，怎负多情托。
生查子 惄情四篇 其一	[当代] 添雪斋	新柳但青青，几见离愁事。寒来霁后春，刻骨催花是。花下影斑斓，皆作焚心字。情者复如斯，一落无从始。
生查子 初春之叶	[当代] 添雪斋	四月尚清寒，细叶生如翅。青碧一帘幽，只与虚空对。有语袭人心，有雨依人坠。有翅折风间，偶见微光碎。
生查子 星之章三首  其三 星灭	[当代] 添雪斋	星火灭还青，灯火零丁几。同泊夜之眸，因果俱忘矣。冬风如是闻，落落菩提子。我已不能思，一缕尘埃起。
生查子 星之章三首  其二 星陨	[当代] 添雪斋	愈夜愈堪归，星焰穿空裂。心魄袒如花，心骨清如雪。万古亦区区，思极焚身齧。不若漠然间，速请长相别。
生查子 星之章三首  其一 星行者	[当代] 添雪斋	一瞬若千年，我乃星行者。我翼烬成灰，我影痴燃化。空空界外身，缚与繁华夜。原罪是深情，烙骨无从赦。
五月二十四夜读阮籍诗三首 其二	[当代] 卢青山	局脊穷途漫问天，百年星月亦为烟。陶家葬尔宜非地，犹胜广陵旧五弦。
五月二十四夜读阮籍诗三首 其一	[当代] 卢青山	外野孤鸿泣落萤，夷齐欲去奈薇焚。人间醉罢无倾地，不知壶底可旋身？
初夏闻蝉作	[当代] 卢青山	流风活叶跳金斑，正是忪眸惹睡天。杜宇黄莺都不管，一庭汪绿让新蝉。
一水	[当代] 卢青山	一水如天管万伦，杏花飘了又飘萍。搴衣竞逐游丝去，认取人间一线春。
孙剑家看残桃赠熊辉	[当代] 卢青山	老尽桃花绿尽枝，尚馀三朵闭参差。怜他草未擅修饰，白得嫣红十万脂。
黄蜂	[当代] 卢青山	黄蜂往往曳人来，有剩春光入目栽。不必孜孜寻故侣，东风认得踏青鞋。
泡桐花状如唢呐，予宠以绝句	[当代] 卢青山	桐枝未叶雨先齐，二月栖迟在小池。似恐春来人不觉，千张紫呐对风吹。
山行	[当代] 卢青山	谁道此行退艳秾，薜溪花路躲春风。层颠大笑牵云立，一鸟飞低百二峰。
肖健独居一小破屋，杂物塞户。向夜诸生散，满校但一窗灯，来坐者予一人而已	[当代] 卢青山	不曾邀月自临檐，寒蛩待觅更无言。易说蓬莱饶逸趣，最难凉静在人间。
二月四夜共肖赋灯二首 其二	[当代] 卢青山	嫦娥泪坠实无辜，百载蛛尘一小庐。照得孤人犹有影，谁怜自顾影都无。
二月四夜共肖赋灯二首 其一	[当代] 卢青山	一夜宽筵纳百人，明如满月夥如星。谁怜隔壁清清者，凿得微光胜得金。
无题	[当代] 卢青山	细雨斜开拂寂池，嫣红满目漫芹蹊。桃花易解青春意，但怕东风不久持。
市上卖荷蓬女二首 其二	[当代] 卢青山	我是田家旧牧童，也曾闲卧草蹊东。问君此日蓬头绿，可记当年柳下逢？
市上卖荷蓬女二首 其一	[当代] 卢青山	几见农家卖嫩蓬，汗珠能碧脸能红。可怜最是秋衫薄，犹带寒蝉昨夜风。
飞蓬二首 其二	[当代] 卢青山	轻萍一点渺如尘，万感苍茫集此身。海阔天遥自终古，不知何处是归程。
飞蓬二首 其一	[当代] 卢青山	不是云天高往客，无端也学巨鹏身。秋桥野水人间路，行去一程更一程。
闻蟋	[当代] 卢青山	荒茅野棘败墙身，一夜回风一岁心。总到秋深啼不住，三春花月断无声。
荻影三首 其三	[当代] 卢青山	杨枝剪就一秋魂，候燕劳劳纵紫云。谁见痴童推梦枕，短梯犹接看巢痕。
荻影三首 其二	[当代] 卢青山	翠云深幕锁窥眸，个中谁识隐啼乌。如何坠到寒涡后，犹向旧枝数转头？
荻影三首 其一	[当代] 卢青山	荻影斜晖冷飒蕖，枫云弩末学描肤。可怜最是梧桐叶，不到秋风不低头。
无题十月二作	[当代] 卢青山	露老红鹃柳老烟。记曾两次过塘沿。而今应有啼衣鸟，自在风中向蟋眠。
无题二首 其二	[当代] 卢青山	紫葩绿萼凤箫鸣，青鸟旧年舞玉亭。一自鸾翎归去后，翠苔深径野无人。
无题二首 其一	[当代] 卢青山	三年枉作梦中人，回首阆园翠径深。十二楼台风更雨，可能飘到五湖云？
杜鹃花	[当代] 卢青山	不寻人处总相逢，睡足低枝染露红。只许幽人临涧看，那堪栽向小窗东。
往平江黄金洞中学寻杨裕兴，途中书所见	[当代] 卢青山	石亦奇刀崖亦路，沙河水浅卧闲牛。回峰聚作低低语，说与修筠直点头。
小田杜甫庙 其二	[当代] 卢青山	回凝杜墓渺无踪，驱我唯馀振竹风。叵奈长风吹不去，空能推攒万重峰。
小田杜甫庙 其一	[当代] 卢青山	叩罢孤舟独沿溯，疮痍泪下此潜踪。茶林不解诗人意，日日楼前噪晚风。
山村	[当代] 卢青山	山村无地不炊烟，荡雨残阳落薜檐。只羡疲牛归饱嚼，犹衔剩草渡江天。
读今人诗偶作	[当代] 卢青山	桃花带笑动千裾，冷冷孤荷绝噪舆。杨柳何能歌盛世，河清恐不见游鱼。
坟	[当代] 卢青山	荒茅飒飒暝荒烟，已自凄凉百不堪。莫种疲槐坟影下，年年容易动秋蝉。
偶成	[当代] 卢青山	叫落残英无限粉，忙莺又向碧枝遮。如何万萼伤春意，集与红蕖一夜花？
信笔四首 其四	[当代] 卢青山	人生一似散閒心，打马摇鞭细细寻。景物休贪今日好，低桥过了是枫林。
信笔四首 其三	[当代] 卢青山	桃花妖冶李花清，落去开来意尽惊。最算流泉知造化，逢礁偶皱过湍平。
信笔四首 其二	[当代] 卢青山	聊寄扁舟世尘里，其南其北付诸天。但能形迹皆放洒，好使吾生本自然。
信笔四首 其一	[当代] 卢青山	粉壁雕窗非我居，我生乃在破风楼。魂归一夜千山月，照遍江山万吨愁。
暮望	[当代] 卢青山	冷淡晴光入暮迟，过畴风软敌游丝。颓阳莫下深丛照，恐有残鸦带血啼。
遣兴	[当代] 卢青山	鴳鼠临河雀入林，伤心只在有情人。围炉烤酒歌风雪，终觉搔靴隔一层。
听蛙二首 其二	[当代] 卢青山	永夜长宜舞燕衣，仍须点鼓助氛围。情知此物非仁者，总向群芳落处啼。
听蛙二首 其一	[当代] 卢青山	蛙声阁外噪春残，赚得疏星落寞间。还劝遇时休得意，暮秋零落倩谁怜。
落花	[当代] 卢青山	朝来散萼满庭中，一寸残心一寸红。自是凋零缘定命，不关时季雨和风。
记梦	[当代] 卢青山	莺声唤起落霞堂，尺尺红妆杂杂黄。还算一年春好处，输他紫蝶一千双。
雪诗	[当代] 卢青山	去年留雪到今年，是有情怀别可怜？嫁与东风终失意，何如自拥瘦梅眠。
折柳二首 其二	[当代] 卢青山	折得如鞭四五枝，有人苦待一年迟。宜将块垒翻春汛，赶入萧疏万户篱。
折柳二首 其一	[当代] 卢青山	嫩芽薄雨杂新寒，折下柔条恰似鞭。鞭却去年无限事，又鞭春色到今年。
野梨	[当代] 卢青山	寒梨野在棘丛开，散扇天花斗白梅。莫道斯人如石瘦，一枝更捡瘦春回。
窗前偶望，微雨如尘，有物漓然其中。同事谓余曰：此千里香也。其叶如樟，新者起，旧者乃落	[当代] 卢青山	昨夜茫中觉被寒，疏疏嫩雨湿千山。窗前旧叶低新叶，报道今年胜去年。
竺法深	[当代] 卢青山	游来会稽达风清，可笑皇家亦借名。六合天虚都可住，君看朱壁我蓬门。
立春日作，盖记八五年是日大雷雨与彭李在墓山事也	[当代] 卢青山	人生无处不伤情，猛雨虽来未解春。抱膝欣然和汝坐，知非昨梦是前生。
片刻	[当代] 卢青山	片刻还知是永恒，何须强作百年晴。一朝沧海桑田后，我化杜鹃君化莺。
戏为肖健写真六首 其六	[当代] 卢青山	涂鸦才罢弄胡琴，不必调停拉咪匀。只要心消屠狗气，何妨琴叫杀鸡声。
戏为肖健写真六首 其五	[当代] 卢青山	壁外溶溶花赏人，闲闩小阁画商声。落梧画里飘过膝，瞢懂谁知秋与春。
戏为肖健写真六首 其四	[当代] 卢青山	身坯短短眼团团，正有谭天巨口悬。重腿二郎如架楫，小髭翘到白云边。
戏为肖健写真六首 其三	[当代] 卢青山	细砚微凹细桌边，有时微湿有时乾。有时连月尘中锁，知是先生酒未还。
戏为肖健写真六首 其二	[当代] 卢青山	有客长关小阁门，雕虫屠狗倩谁分？一朝地塌惊飞出，是作龙行作虺行？
戏为肖健写真六首 其一	[当代] 卢青山	人恒躲处蛛尘厚，门到开时夕照残。一角书橱三尺榻，居然自认是天宽。
有感	[当代] 卢青山	床为地壤脊为天，日日笼中不自然。可许今生狂放骨，他年葬入五湖烟？
秋居二首 其二	[当代] 卢青山	枫山终不似春晴，便学红妆总未匀。细水千回流不去，可因犹带旧花魂？
秋居二首 其一	[当代] 卢青山	半山绿暗半黄明，细路斜风落叶深。闲坐秋居无问客，明朝飞雪到前庭。
余长冶老师家见盆种秋海棠二首 其二	[当代] 卢青山	可惜雕栏粉壁旁，风姿只欲出笼窗。还应开在溪边石，朝对流霞晚对霜。
余长冶老师家见盆种秋海棠二首 其一	[当代] 卢青山	花经盆种便无光，冷瑟低眉亦海棠？君看万年脂粉色，浓稠只是冻成伤。
忆旧居二首 其二	[当代] 卢青山	不必低风晚作狂，楼前冷石有苔苍。随心打落孤槐影，还是人间旧夕阳。
忆旧居二首 其一	[当代] 卢青山	秋风秋雨久缠绵，旧阁凋槐半靠山。飒草幽苔无问客，一枝斜菊野桥边。
寄晏善水	[当代] 卢青山	去年谈笑对秋光，忆到而今只泪长。已觉中秋全是恨，那堪萧瑟又重阳。
惜春二首 其二	[当代] 卢青山	未探红深已绿浓，垂杨不解系春风。今朝一点无根絮，吹入平河不见踪。
惜春二首 其一	[当代] 卢青山	冷落芜丛照水枝，孤云暗雨不分时。君看朽草萧萧处，曾是红桃斗白梨。
戏肖健	[当代] 卢青山	今日不来明日来，君之藉口亦圆乖。知他菊畔三盅酒，对月迟迟问几回？
翻日记感题二首 其二	[当代] 卢青山	年年萧瑟年年梦，梦到真时怕梦凉，已觉而今初梦转，他年看处梦方长。
翻日记感题二首 其一	[当代] 卢青山	日逐记君流水簿，此中有意备温尝。但觉浮生如一梦，醒时正到梦初香。
寄彭	[当代] 卢青山	故人未肯扣低帘，先有欢鸿托片笺。坐对窗前飞落叶，恰如君语入秋轩。
所见	[当代] 卢青山	蜻蜓无事有游踪，雁影低高日日逢。最羡尘中贪一静，小亭阴处卖莲蓬。
暮春三绝句 其三	[当代] 卢青山	向晚风生带雨飘，幽人倚翠懒调箫。黄鹂却自痴情意，乱逐飞红过竹桥。
暮春三绝句 其二	[当代] 卢青山	无赖风筝惹蝶忙，黄昏细雨湿流光。杨花水性原无定，暂借春风作客房。
暮春三绝句 其一	[当代] 卢青山	依稀竹映水如烟，便著鸣禽唤晓帘。最是风流閒荡雨，时时寻蝶到桥边。
钓鱼诗	[当代] 卢青山	一竹斜风摇懒丝，归来露尽日升迟。果然造物肝肠别，人钓新鱼我钓诗。
郑立新筛考落第寄慰	[当代] 卢青山	略无风雨岂浮生，胯下河边莫认真。苟有龙形能破壁，何妨磻石暂垂纶。
春游见松口号，使彭记之，归录	[当代] 卢青山	有松有松枝不直，三盘九曲在高石。野山荒岭人不来，唯有飙风是相识。
南湖杂诗三首 其三	[当代] 卢青山	几层薄雾几横山，此景浑然非世间。我欲飘衣天外去，恐他波细不堪船。
南湖杂诗三首 其二	[当代] 卢青山	岸行无处问青旗，牛是游人草是蹊。行到消魂须著意，湖光欲湿踏青衣。
南湖杂诗三首 其一	[当代] 卢青山	野鸭多情偎岸嬉，岸青欲向水中移。小舟摇到天边去，细浪高云亲我衣。
春日忆故居	[当代] 卢青山	莺声柳影竹边田，家在丛山嫩绿间。归燕殷勤朝故垒，堂前衔起旧诗笺。
生查子	[当代] 程滨	终朝不忆君，已自心头去。风定夜深时，只是思量汝。相逢一缕甜，离别千般苦。独饮苦丁茶，回味甜如缕。
生查子	[当代] 程滨	朝朝暮暮云，暮暮朝朝缺。眼底爱皆弛，梦里情难绝。梦回中夜时，冷浸天边月。伤透一生心，剔却相思骨。
生查子 梦中得句“情至最深时”，对句终嫌不切，至醒亦无所对	[当代] 程滨	君来永别离，语罢回身去。日日复年年，从此无生趣。禁持寂寞天，寻遍相思土。情至最深时，哽咽终无语。
生查子	[当代] 程滨	诗成裁素笺，语尽情无限。金石以为心，崩得并刀断。君称永别离，便向天之畔。不恨梦无情，毕竟能相见。
生查子	[当代] 程滨	君如诗正新，我与诗俱老。相遇却无题，不许他人晓。怕听歆慕多，敢怨春心少。纵不是柔情，终比无情好。
自陈	[当代] 程滨	君死谢知音，妾容酬知己。君怀良不开，妾发随风起。
自君之出矣四首 其四	[当代] 程滨	自君之出矣，病体竟忡忡。思君如药臼，捣碎苦心中。
自君之出矣四首 其三	[当代] 程滨	自君之出矣，瘦损小蛮腰。思君如蜡炬，夜夜总心焦。
自君之出矣四首 其二	[当代] 程滨	自君之出矣，寂寞掩重帷。思君如好梦，觉来不胜悲。
自君之出矣四首 其一	[当代] 程滨	自君之出矣，铅粉冷香脂。思君如对镜，只有自家知。
偶书三十韵	[当代] 程滨	天地无长物，理气塞玄黄。此理为方寸，此气为皮囊。童蒙多幻想，禁欲师老庄。愿曳涂中尾，愿避女儿香。长识于飞理，琴瑟固天常。春冰涣然释，倾泻如汪洋。独有理水者，为我树高墙。墙高不可逾，随波归于杨。积欲难纵任，发而为乐章。每喜诡且诞，自命疏以狂。偶检驼庵著，一喝惊黄粱。方知二十载，虽生不如殇。异端亮萤火，儒宗真太阳。溽暑诟其暴，严冬詈其凉。嗟尔诟詈者，赖此得未亡。遂乃志经籍，真理自然详。孰云儒者固，日新永未央。禁纵皆非道，知止乃云良。良能须克复，仁者人之方。克欲克其私，私己人必伤。全身谓之仁，损己义所倡。今既知仁义，又思学公羊。公谷微言在，可溯虞与唐。要津虽有路，中涂满沟塘。沟壑陷我毂，塘泥沾我裳。回驾增于邑，皓首矢芸香。知闻非素愿，诚明是期望。气质日以衰，心性日以强。纷纭翳耳目，委琐劳中肠。自有天平在，岂肯随低昂。
游京华三十韵	[当代] 程滨	平明赴帝乡，周子共徜徉。轻阴蕴秋雨，夹衣未深凉。文物先瞻睹，鼎彝与弓弩。半晌历千年，一览通今古。亭午赏丹青，诡谲笔能蛊。移时谒孔庙，老树姿仰俯。纹理如拧眉，藤柯似交股。四隅点鸣禽，中庭回磬音。野花随开谢，碑在复谁吟。传经有石刻，弘道赖人心。黄昏寻逆旅，处处相龃龉。流浪照银蟾，蹒跚十里许。足茧苦砭针，饥馁面蒙尘。幸有周子戚，斗室供托身。蹇滞思看相，潦倒耻投亲。梦回入佛国，法轮常不息。檀越多愚蒙，舍黎皆粉墨。直北入地坛，人少气自清。丝竹隔迢递，柏子落无声。辗转白云观，三教共流行。铜炉剥落就，香烛氤氲成。碧草侵西阼，古木掩东甍。小院无人到，暂坐似长生。长生焉如返，暂坐难为情。席地君击缶，抱膝我独赓。赓唱犹未绝，幽怀不可泻。去岁香山中，夕阳殷于血。绛枫被丹霞，绵邈映天涯。当时攀摘处，霜浓叶满丫。料应重撷取，万里到谁家。
阳历新年扫除有得	[当代] 程滨	蜗居久不治，触处尘与丝。以布轻拂拭，澄澈可鉴眉。对此甫欢喜，游尘复满斯。始知尘与垢，原在空中窥。待汝稍稍懈，乃自款款滋。净之为言静，丝之为言私。欲得大自在，精进莫栖迟。去则从根去，否则唯自欺。洒扫童子事，文公用致知。一室之不扫，何以天下为。
潘金莲并序	[当代] 程滨	阴阳二气者，女爱与男欢。物不得其所，势必生波澜。瘸驴配破磨，倒凤偶颠鸾。孟光私自愧，举案齐眉端。世间有达士，当作如是观。身若为武大，安心著绿冠。
大雪夜行	[当代] 程滨	明月泻长街，树影叠我影。叠处一何深，泻处一何冷。
今昔	[当代] 程滨	今日一何悲，昨日一何喜。若知今日悲，何不昨日死。
冬月廿六日书怀	[当代] 程滨	寒杀梧桐影，苦尽菡萏心。碎叶联翩噪，兀自有馀音。
读书偶得	[当代] 程滨	丧心病狂者，毁圣而自尊。有明李卓吾，可杀不可存。
中华曲苑听歌返涂中作	[当代] 程滨	繁星侵碧水，冷月压紫衢。回首歌舞地，自此云踟蹰。
落海棠	[当代] 程滨	映阶海棠承春露，花涨繁柯香如雾。觅友娇莺声不闻，寻欢浪蝶身不度。其如骤雨不终朝，秾芳几曾人间住。沈霾竟夕涌回风，狂花满楼飘红澍。天光忽似清秋暮，唤其愁人积年痼。欲把多情挽春心，一瓣轻轻穿手去。
记梦	[当代] 程滨	叶迦陵别倦驼庵，一梦四五十年间。迦陵岂是当年貌，驼庵不复在人寰。临分殷勤走相送，送君可得迎君还。嗟哉醒来唯馀我，落月满窗夜如山。
雪夜行	[当代] 程滨	天地无情正惨黑，中有程子行默默。远灯摇曳是谁家，晕成一段昏黄色。何物纷纷衬孤光，满天飞雪密如织。片片著衣知我心，化作有情泪沾臆。天地无情人有情，夜永风高寒径仄。如何今夜是立春，都无一点春消息。
九月某日杂诗六首 其六	[当代] 程滨	首颔腹尾者，律诗之全部。颔腹皆对仗，又非同日语。如以辞章论，颔为腹之主。如以气格论，腹以颔为辅。纤弱与雄浑，全坐六与五。此病吾最谙，三年痛腰股。
玉楼春	[当代] 崔荣江	黄昏时雨延更滴，咄咄逼人何太急。芭蕉语却是悲声，到晓恹恹天不惜。我生恻隐犹难忍，立并寒园同瑟瑟。两厢应是一愁心，肯剖此心教客识。
和淙祥君《西湖春日杂兴》五首 其五	[当代] 陈振家	春事阑珊意若何，系春无计怨纤萝。飘红坠粉花容减，催绿笼烟柳色多。四序轮回难久驻，一生得失付长歌。心宽处处有佳境，清畅浑然气自和。
和淙祥君《西湖春日杂兴》五首 其四	[当代] 陈振家	老榕映水碧波清，绕郡青山入眼横。竹叶迎风何快意，花枝挂露满柔情。仰瞻崖壁吟碑刻，小憩亭台听鸟鸣。且趁春光娱笑眼，无教轻负老书生。
和淙祥君《西湖春日杂兴》五首 其二	[当代] 陈振家	湖山如绣值新晴，冶翠妖红动逸情。蜂阵吟花丛尚湿，鱼群画水浪无声。藓苔有足亭前过，岩石无泥草自生。欲觅颂春新韵句，频将俗意再三更。
和淙祥君《西湖春日杂兴》五首 其三	[当代] 陈振家	岩廊经雨气氤氲，闲步登山向所欣。日射芳林筛碎影，蚁收香粒走连群。斜枝无意遮碑字，危岫有情依霁云。翻岭欲观新景象，一犁水足赏春耘。
和淙祥君《西湖春日杂兴》五首 其一	[当代] 陈振家	满园春色浴朝霞，红紫芳菲绿更奢。湖水粼粼频弄影，柳枝袅袅欲催芽。儿童蹦去窥林鸟，蝴蝶飞来数岸花。吟到岩亭清雅处，还依泉窍试新茶。
贺潮州明镜寺开光庆典	[当代] 陈振家	一坍一复一重修，古寺苍黄几度秋？明镜又圆因果证，金身不坏色空由。慈航广布二千载，法乳长施十万周。今日禅庭欣作客，福缘当遇不当求。
咏花	[当代] 陈振家	缕金刻玉自妆裁，尽态极妍为己开。吐紫喧红摇艳色，播香捧蜜斗奇瑰。总教画匠挥才笔，长使诗家举酒杯。不管世人何感受，祗期蜂蝶作良媒。
咏桃花	[当代] 陈振家	逢生能得几回娇，但向春辰舒舞腰。炫目粉腮含妩媚，撩人体态足妖娆。武陵夹岸红云涌，唐苑迎风香阵飘。丽质天生原坦荡，任从闲嘴说轻佻。
客石庵	[当代] 陈振家	半岩幽草碧毵毵，滴水崖边结小庵。树阵石林云叆叇，青岑翠谷鸟呢諵。山僧课罢霞衔岫，樵子归来月印潭。烦恼不侵天地静，似兹可洗六尘贪。
丙子二月初八夜游城北观看介子推庙	[当代] 陈振家	城北庙堂香火浓，万人来祀木坑公。虔祈国泰民安愿，争仰忠君孝母风。痛惜焚山当日计，同钦亮节古今同。霸图过眼云烟事，千载留名是此翁。
答远朋	[当代] 陈振家	相忘大海胜相濡，尘劫遗余七尺躯。例予斗筲归郭泰，自无悬榻待徐孺。瘪肠窃喜稍充满，鲠骨不虞防厚诛。君在天涯应亦是，谁颁美事到酸儒。
春雨	[当代] 陈振家	料峭春风绵雨纤，远山如画淡浓兼。湖塘平展磨砂镜，楼阁凭空垂玉帘。蜂蝶不来花寂寂，情怀无那意恹恹。忽传棋友踵门至，疲顿立除萧索歼。
忆五指山	[当代] 陈振家	五指纤纤耸碧霄，云纱轻拢细梳挑。天开丽日晴光涌，地插琼钗倩影摇。突起南州成五岳，敢同北国比千娇。于今追忆情尤笃，感尔遥遥举手招。
游春一首寄精华兄	[当代] 陈振家	寻芳自哂鬓毛皤，无奈撩人春色何。甘雨初临山露笑，溪流渐涨水哼歌。繁英香阵迷新蝶，黄竹疏篱绕碧萝。消息故人搜得未？且投四韵共雕磨。
题聂绀弩旧体诗全编二首 其二	[当代] 陈振家	拍案惊奇呼绝伦，险遭鬼妒与天瞋。非凡气慨缘通变，奇屈襟情见引伸。游戏庄谐歌当哭，纵横天地笔传神。童心侠骨痴而谑，自铸异瑰无古人。
题聂绀弩旧体诗全编二首 其一	[当代] 陈振家	调侃痴顽似不伦，双关反讽笑还瞋。拈来随手皆精妙，挥洒从心任屈伸。血喷土墙真斗士，酒浇块垒漫搜神。身披镣铐从容舞，不是屠沽是哲人。
报载某官因贪入狱有感	[当代] 陈振家	牛山濯濯绿无存，阿堵煌煌令智昏。见磨便推甘作鬼，挥金成习早丢魂。离弓难觅回头箭，触法谁开赦宥门？昔日威风原不赖，大人不做做龟孙。
偕《粤港信息报》陈明洋先生游潮州二首 其二 谒韩文公祠	[当代] 陈振家	道德文章百代宗，潮人世世独钟公。蓝关早料余骸骨，岭海翻垂不朽功。覆帱群生兴教化，涵濡千载仰文风。名流此日多题赞，韩水韩山喜共崇。
偕《粤港信息报》陈明洋先生游潮州二首 其一 游西湖	[当代] 陈振家	海滨邹鲁古瀛州，郁郁乎文载石头。翠拥层岩开画卷，湖浮峰影荡轻舟。人文遗迹勤搜阅，历劫旧痕空恋留。海内同流曾几许，真堪携手与君游。
六十抒怀——步关一先生《七十抒怀》元玉	[当代] 陈振家	花落花开六十秋，飘萍泛梗任沉浮。文章惜未随功业，光景差堪逐大流。襟抱已归岩岫月，诗情欲寄水云舟。感君千里颁珠玉，投报瓜桃能谓不？
再游鸡笼山	[当代] 陈振家	久未追寻云壑踪，千岩幽胜道情浓。沉江碧宇清如洗，浸水青峰软欲溶。野径逶迤蠕紫蚓，老松屈恣卧苍龙。旧时投契山村汉，自信今遭定再逢。
访古杨村	[当代] 陈振家	山田错落似旋裙，溪浅无梁走石墩。杂草碧萝生败砌，疏林翠竹漫孤村。鱼翻微浪避人影，鸟踏圆沙印爪痕。忽见依崖红湿处，吹烟袅袅向黄昏。
游山有咏	[当代] 陈振家	懒向华佗学五禽，独来丘阜听松音。仰瞻鹰隼常翘首，箕踞溪山任解衿。偶对瑶英偷老眼，时因蝼蚁唤童心。人生趣味唯平淡，岂为勋名漫处寻。
己卯初夏游礐石避雨逢蔡弼	[当代] 陈振家	忆昔分衿望岫亭，天涯消息各冥冥。岭南止水留荒井，湘北惊涛撼洞庭。风雨重逢头尽白，寒喧未毕眼先青。卅年不改旧潇洒，各笑人生似泛萍。
谢赠书呈陈亿琇先生	[当代] 陈振家	久慕盛名未识躬，机缘巧遇在诗中。但供青眼贻新进，又惠华章启困蒙。才气岭东遐迩赏，人文潮郡古今通。自兹忝占春风席，管领时时开瞆聋。
步培忠君夏夜诗会元玉	[当代] 陈振家	清风万顷涤尘情，品茗谈诗意兴生。逸句每从山水得，吟怀应共月光明。孤高未许追王建，微贱无由学屈平。幸遇治时供野老，与君同展切偲诚。
有怀赠淙祥君	[当代] 陈振家	十载天涯似远游，啸歌未改旧风流。椰林碧海开胸臆，丛莽炎荒壮眼眸。世道饱经真快事，诗怀渐裕少搜求。老来更喜得余趣，乐与诸君共唱酬。
寄揭阳东篱香先生	[当代] 陈振家	古今才媛世间稀，偶得机缘读丽词。佳句连篇真健笔，裁章脱俗见新奇。敢将庸作附风雅，欲借瑶华润滞思。韩水榕江当有会，清芬再揖岂遐期。
和新加坡张百川先生《乙亥重印名片有题》元玉	[当代] 陈振家	借刺刊诗事有由，播仁殖义示交求。挹兰携竹朋三益，倾盖推怀结九州。逸韵风骚欣共爱，暮云春树忆高流。拙章倘入方家目，可解先生课隙忧。
自嘲	[当代] 陈振家	誓教子女苦攻书，借贷高逾五万余。能忍债同山岳压，唯忧腹似纸灯虚。富婆失只叭儿狗，阔少丢条热带鱼。殷户看成微数目，吾曹郁郁总难除。
北堤晨步	[当代] 陈振家	迭巘危岑悦老怀，一川流水逐山来。小船数只浮韩渚，初日半轮窥鳄台。野草绿铺沙岸阔，木棉红映翠堤开。气清天朗堪闲步，更喜晨风徐作陪。
忆天涯岁月	[当代] 陈振家	叠叠丘峦耸碧椰，茫茫沧海有吾家。泉边结草为庐舍，岭麓分泥培木瓜。读水写山吟野色，犁云种月煮烟霞。无腔小笛自吹赏，一任蓬蒿伴日斜。
良夜遥对湖山有咏	[当代] 陈振家	清风月色两相宜，啜茗吟诗就寝迟。思系黄山来画卷，神驰洛水见娥眉。胸中峰壑浮云海，眼底秋波拥雪肌。莫怪二情同迸发，西湖能不忆西施。
戊寅冬月偕揭阳诸诗家游北阁有寄	[当代] 陈振家	一峰飞翠倚江隈，贴壁依峦亭阁栽。高耸天门横雉堞，直冲河汉立灯台。远空晴岫凝苍黛，危砌古墙缘碧苔。为有岐山骚客至，雪茶玉桂满庭开。
瀛园诗社成立志庆	[当代] 陈振家	莲蓬结子桂飘香，开放神州文事昌。骚苑群英风四海，瀛园隽秀聚重阳。弘扬国粹歌时代，共播诗声继汉唐。今日华堂双璧合，昌黎旧治谱新章。
新貌	[当代] 陈振家	连云栋宇起平畴，如水车龙涌码头。信息卫星传广宇，津关货物聚山丘。盘空旋转立交舞，矢道奔驰高速流。廿载神州多改变，口碑眼证著全球。
步原韵奉和美国加州大学孙述寰教授依杜工部《秋兴》原韵，咏‘庆祝香港光复’八首 其八	[当代] 陈振家	粤国山重水逶迤，珠江口外海之陂。众人同仰情千款，两制先开花一枝。完璧良方关大计，台澎贤达莫游移。息争最副同胞志，留得美名青史垂。
步原韵奉和美国加州大学孙述寰教授依杜工部《秋兴》原韵，咏‘庆祝香港光复’八首 其七	[当代] 陈振家	香江完璧奏肤功，濠镜回归行进中。夷虏千般售狡狯，邓公一策化春风。玫瑰乍失昔时艳，荆树异于前度红。咫尺天涯曾捍格，于今同是主人翁。
步原韵奉和美国加州大学孙述寰教授依杜工部《秋兴》原韵，咏‘庆祝香港光复’八首 其六	[当代] 陈振家	奉咏佳章依案头，英华诗笔写春秋。回归盛事人同喜，步和不工吾犯愁。心羡佺期双管笔，梦随南海一轻鸥。未妨奋起附骐骥，也效诸公颂九州。
步原韵奉和美国加州大学孙述寰教授依杜工部《秋兴》原韵，咏‘庆祝香港光复’八首 其五	[当代] 陈振家	倒计时前人似山，百年悬望此期间。归零陡觉心腔热，起舞浑忘鬓发班。四海五湖齐踊跃，千门万户尽开颜。邓公方略无伦比，两制如兵能叩关。
步原韵奉和美国加州大学孙述寰教授依杜工部《秋兴》原韵，咏‘庆祝香港光复’八首 其四	[当代] 陈振家	相争易势较如棋，此一时兮彼一时。腐败徒余刀俎叹，无能坐使铁蹄驰。失疆猛促睡狮醒，还壁终酬志士悲。喜看政权交接夜，遥瞻港岛动遐思。
步原韵奉和美国加州大学孙述寰教授依杜工部《秋兴》原韵，咏‘庆祝香港光复’八首 其三	[当代] 陈振家	今日明珠迎曙辉，何妨白发插蔷薇。高枝喜鹊逢人叫，戏海轻鸥逐浪飞。四至同仁皆有约，百杯痛饮莫相违。荧屏共赏普天庆，人笑花妍草色肥。
步原韵奉和美国加州大学孙述寰教授依杜工部《秋兴》原韵，咏‘庆祝香港光复’八首 其一	[当代] 陈振家	同是秋风肃故林，百年尧壤战云森。金陵城里天如晦，望帝滩头地积阴。米字旗飘南海日，芙蓉膏蚀国人心。不堪弱国谈交涉，夷作厨刀我作砧。
呈许茂辉先生	[当代] 陈振家	卷迹溪山居处深，清襟不许俗尘侵。自栽丛菊因明志，更筑书巢为纵吟。曾诵佳章钦俊逸，欲亲渊雅故专临。春风何日吹蓬筚，遥向韩滨待好音。
题裕锦先生画竹	[当代] 陈振家	疏秀欣荣立数茎，拂云招凤寄深情。嫩筠出土先萌节，玉干经霜老更成。赖有虚心能奋发，因凭青简得扬名。松梅德性堪相友，凛凛严冬见至贞。
步原韵奉和李凌云、曾圣任二先生《除夕遣怀》八首 其八	[当代] 陈振家	心悟出尘饶半仙，读书养性也悠然。是非耳顺慵开眼，得失心闲且耸肩。高旷无争还任我，荣枯穷达但凭天。明朝春好堪吟咏，知命娱生休问年。
步原韵奉和李凌云、曾圣任二先生《除夕遣怀》八首 其七	[当代] 陈振家	谋生昔岁亦艰辛，五十七年如幻尘。大梦初醒观世界，执迷不悟学诗人。平生未展青云翮，老大唯祈盛世民。今夜重温陶令句，欲栽黄菊作芳邻。
步原韵奉和李凌云、曾圣任二先生《除夕遣怀》八首 其六	[当代] 陈振家	文章古藉少精研，不惯苦参文字禅。心得犹如捞水月，读书浑似过云烟。无求刻骨臻三昧，但欲方家说一般。李老点名催和句，枯肠搜尽可交篇。
步原韵奉和李凌云、曾圣任二先生《除夕遣怀》八首 其五	[当代] 陈振家	浮想联翩人未眠，渐临花甲欠千天。平生少得清闲日，今岁偏逢制作年。欲效荆公歌正始，还从贾岛祭诗篇。诗奁窃喜稿充满，留与儿孙胜似钱。
步原韵奉和李凌云、曾圣任二先生《除夕遣怀》八首 其四	[当代] 陈振家	四始风光转眼新，春神先至凤江滨。幽清兰蕙香盈室，烂熳桃花艳逼人。绕砌三槐欣挺秀，参天一桧未成薪。良宵坐守迎新岁，共叙天伦最可亲。
步原韵奉和李凌云、曾圣任二先生《除夕遣怀》八首 其三	[当代] 陈振家	白发平添我坦然，任它往事去如烟。窃欣后浪高前浪，还接新年送旧年。山水有情长涉足，生涯量力渐分肩。盛衰更代同今夜，又趁春朝到眼前。
步原韵奉和李凌云、曾圣任二先生《除夕遣怀》八首 其二	[当代] 陈振家	两岁平分今夜天，杂愁冗务且抛捐。细观内子排年宴，喜看儿童争岁钱。富贵不关多贝帛，祥和无欲便神仙。自知华发惊时节，生死何须索有年？
步原韵奉和李凌云、曾圣任二先生《除夕遣怀》八首 其一	[当代] 陈振家	谢岁芳醪众手擎，顾妻看子兴方生。神州此日初安定，疾世诸公勿乱鸣。板荡百年尤厌倦，清勤一代岂孤茕。星回北斗阳和发，共祝新年传美声。
闻试省直公务员惜一分之差而未获示航儿	[当代] 陈振家	粤海名区藏虎龙，敢争上下亦英雄。金针磨就非旬日，宝剑铸成多苦功。一篑之亏堪自信，重番春讯定由衷。老夫西望凭栏久，坐待开怀纳好风。
贺李雨溪先生八二华诞	[当代] 陈振家	丹桂飘香八月辰，举觞致贺老诗人。形骸秀健松为骨，吟咏清奇玉作神。一世风骚知岭海，万篇制作足圭珍。更期十八周年后，来祝期颐一百春。
金秋楼幸会诸词丈归来有赋	[当代] 陈振家	平生万里昔曾游，小草恋山归故丘。宇内欣逢沧海静，灵台辞却杞天忧。旧香重拾还吟咏，新友渐交怡唱酬。今日名楼承雅集，蕙芳兰郁结绸缪。
读《沧海楼诗选》	[当代] 陈振家	豪情万丈困愁城，满腹经纶借酒鸣。书剑飘零怜太白，荃兰弃置惜飞卿。亭亭菡萏排泥出，烂烂诗章信手成。脱却缰绳逢化世，绝尘老骥向天横。
春游	[当代] 陈振家	小草初芽淑气分，赏春揽胜最消魂。叶藏鸣鸟枝微颤，风吻清波水弄痕。绕石林烟含古寺，寻花蝶影入山村。春宵岂比春朝好！一刻千金劳细论。
谒林大钦佳城	[当代] 陈振家	状元神宅荒山里，草木萧疏风雨凄。翁仲已然成贼物，铭旌应恐委尘泥。世宗有意栽梁栋，修撰唯求作阮嵇。一代英才嗟早逝，魂随翠岭杜鹃啼。
以‘凤城博爱轩林鸿权’为冠首书应鸿权先生嘱	[当代] 陈振家	凤栖岭海钟灵秀，城倚韩川润异材。博雅若斯思骥附，爱心召我命车来。轩斋久仰回春手，林野咸闻济世才。鸿鹄襟怀难状测，权将四韵奉清裁。
呈林问天先生	[当代] 陈振家	旨趣相投千里从，尘寰其广喜逢公。奇章秀句钦才识，铁画银钩仰笔功。傲骨铿锵甘淡泊，虚怀融畅尽谦冲。何时把臂聆清教，桑浦迢迢望不穷。
依韵奉和雨溪先生《自挽诗七章》 其七	[当代] 陈振家	荆山之玉貌磷磷，厉武无缘且自珍。蒲柳虽将行作谢，梅花未憾辗成尘。浮名只配平庸辈，青史不欺骚雅人。何日阎王来柬帖，殿边应是翰林臣。
依韵奉和雨溪先生《自挽诗七章》 其六	[当代] 陈振家	天其降任自艰辛，博学鸿儒多陷贫。曾子捉襟常见肘，范丹破甑屡生尘。柏松寒苦成梁柱，桃李芬芳有后人。即便此时骑鹤去，也当含笑赴洪钧。
依韵奉和雨溪先生《自挽诗七章》 其五	[当代] 陈振家	显贵无朋诗有俦，岭东文籍载名流。一身早富诗书画，八卷今藏宫馆楼。老树逢时春怒放，古泉未竭涌难休。作词自挽尤高雅，月洒山河一笛幽。
依韵奉和雨溪先生《自挽诗七章》 其四	[当代] 陈振家	夕照光辉宁有多，诗肠鼓荡但高歌。帝乡谁谓居方士，乐土何曾住佛陀？一切皆空当寂灭，万般无奈叹蹉跎。渊明只恨饮难足，且把香醪飨一河。
依韵奉和雨溪先生《自挽诗七章》 其三	[当代] 陈振家	岁月无情鬓发凋，盛衰之理孰能饶？存生当耻徒虚度，寄世唯求树德昭。一笔已堪尘界敌，万篇足向后昆骄。寿居耄耋天酬厚，百岁期颐路尚遥。
依韵奉和雨溪先生《自挽诗七章》 其二	[当代] 陈振家	人本娲皇一撮泥，大千世界寄些时。庄言处世同魂梦，佛谓此身为臭皮。且读陶潜归去赋，但吟李白出尘诗。死生原是等闲事，乘化何时一任之。
依韵奉和雨溪先生《自挽诗七章》 其一	[当代] 陈振家	年逾八十世间稀，染翰赋歌犹骋驰。庾信暮年文俊健，杜陵到老句魁奇。阎罗真借十年寿，仁裕休夸万首诗。薤露准凭声乐赏，骑鲸捉月未应辞。
步原韵奉和李雨溪先生牡丹诗	[当代] 陈振家	倚风醉露展佳辰，漫舞霞裳情可温。艳压群芳难自弃，君临瑶圃独推尊。娇姿颦笑吴宫色，风韵雍容洛水春。痴立花前思旧侣，依稀倩影似伊人。
读《钓韩集》呈雨溪先生三首 其三	[当代] 陈振家	不搏青云恋白云，溪山幽处纵丝纶。但凭韩渚一竿钓，洗却江湖万斛尘。名利不争词自逸，芝兰在抱意能新。相逢尽赞先生笔，端是乾坤快活人。
读《钓韩集》呈雨溪先生三首 其二	[当代] 陈振家	怀才难遇孰怜君，陋巷萧骚寄此身。清逸岂缘因姓李？徙流未必是诛神。诗林花比杏林灿，荐草无如吟草亲。满箧盈箱仍未辍，于今世上几多人？
读《钓韩集》呈雨溪先生三首 其一	[当代] 陈振家	似入宝山探黑骊，读公序跋又观诗。荷薪诛世吾矜肆，拾粪行吟翁甚痴。制作愧难窥项背，切磋肯与近藩篱。浪充竽伍休嗤笑，话遇真人不我欺。
贺林先先乔迁	[当代] 陈振家	空怀玉质落荆榛，壮岁颠连志不伸。孰意苦经长夜雨，居然欣接看花晨。篱藩始告纵骐骥，闾巷蜚声说扁秦。今日乔迁宜痛饮，新猷喜颂四时春。
二三故人邀宴成咏	[当代] 陈振家	旧人邀去宴腥荤，三十年前墨面群。大抵天心怀厚道，小惩筋骨戒痴文。煤泥同挽盈车走，汗水能教四体勤。顽健于今欣尚在，人生七彩笑缤纷。
答问疾呈诸君	[当代] 陈振家	体气不调诚小恙，何劳君子百愁牵？姬昌已把龟三灼，扁鹊无须石再煎。应信云松经雪后，依然玉树立风前。迩来只管敲平仄，疏计诸公一念悬。
游汕头礐石飘然亭依韵和振绪君	[当代] 陈振家	飘然亭上纵吟眸，南国风光满眼收。三面青山堆玉笋，一湾海港抱银钩。悬天虹带连双岛，泊岸巨轮来五洲。且趁宽余寻胜景，暂赊半日子孙谋。
有叹	[当代] 陈振家	七情未却奈何天，世事纠缠难泰然。势及邦家常注目，情关得失苦周旋。异时心境同晴雨，别样遭逢类缺圆。堪笑此才如袜线，徒多感慨与矜怜。
听钢琴协奏曲——黄河	[当代] 陈振家	铿锵清丽疾徐来，万古玄冰骤化开。忽挟风雷翻坠急，乍纡隘险作腾摧。流舒浪溅奔千里，低泣高歌萦九回。更著锋争参热血，契心睦耳叹佳哉。
有客晤对，慨言社会之非，屡循名而责实，因以答之	[当代] 陈振家	世间诸事费寻思，瓦釜黄钟各有时。智叟愚公皆死理，良骐拙御足生悲。花开花落其然矣，云卷云舒且置之。阅罢史篇情自了，巡回旧戏亦何奇。
却丰城罗山游约歌酬毛所长剑川兼寄诸子	[当代] 陈忠平	罗山恣清游，尘羁嗟难了。诸子采景奇，亦足吟眼饱。峰朵触天心，石穴通地窍。习习谷风生，烟霞浮林表。想见薜萝衣，扶行觅樵道。玄木走白猿，响屐惊栖鸟。倏尔平涧开，百籁争皦皦。碧潭渟无波，返景乾坤倒。境比桃源幽，避秦人未到。但有欧公岩，兀兀立芸草。时空频推移，千岁等分秒。物事转衰荣，万象归幻杳。诛茅信可期，当此政化好。精舍筑丹泉，砥路入窎窅。绣服易得閒，休沐向高蹈。命驾纷遝来，息心参不老。
初秋酉阳之什 其一 桃源行	[当代] 陈忠平	陶公梦境武陵源。汨汨细响漱石根。侵磴薜萝盘云上，争日冠盖遏天昏。红尘翠嶂悬咫尺，闻说当年别有村。百馀亩田十几户，桑树桃溪散鸡豚。桃溪依旧桑田改。幽天辟接新世界。采硝藤梯绝难寻，太古藏简知何在。洞崖敧危触冥思，安得轻身如山魅。可能逢著秦时人，坐拥烟霞说谲怪。
拟古	[当代] 陈忠平	豚犬交昆弟，骄风日益滋。南礁邀弋博，上国偃旌旗。隐忍非无计，昭申况有辞。睦邻兴汉祚，王道圣人遗。
江右诗社泰和年会之什 其四 泰和麻洲古樟林	[当代] 陈忠平	朝露湿春衣，江村香氲绕。泊车古樟林，百禽鸣夹道。干直几参天，围粗盈数抱。畸枝衍藤萝，落叶肥蕨草。非关地僻幽，般斤曷不到。材大难见用，风雨凭偃倒。
仙居 其十 永安溪漂流	[当代] 陈忠平	一溪自天半，不知万千纪。迂回缓其湍，鸣漱澹如砥。有客閒无憀，痴怜佳山水。拾梦古涧中，汎槎深春里。山花解逢迎，参差列红紫。云雀饶多情，绵蛮啭妙靡。开襟纳清风，掬烟濯跋履。悠哉复悠哉，神仙讵可比。
粤游间高秋以昭明文选见贶归后月馀序近中秋闻渠芳辰聊以歌祝	[当代] 陈忠平	识君坛坫间，日短缘偏笃。初晤视频中，再握珠江隩。饯我以佳肴，贶我黄金屋。胜景递登临，一一快游目。千里忍分襟，双丸跳何速。把卷每追思，惭对颜如玉。青鸟忽传音，设帨燃兰烛。殷勤语冰蟾，莫误深深祝。
悼冰枝次韵古诗回车驾言迈	[当代] 陈忠平	落落此清怀，孜孜求吾道。譬如春雨露，晨夕滋芳草。芳草何离离，殚精春速老。但惜春有实，莫叹春去早。天地终穷时，况是人寿考。不以贫病颓，足为后死宝。
寄御春芳辰	[当代] 陈忠平	岁钟报嘉辰，无端忆昔游。春风澹黄柳，翠衣古渡头。搔首忽两载，人隔千里悠。个园晴雪碧，美酒谁共浮。长江一襟水，信可接丹邱。愿祈东君力，为汝催兰舟。
田翁	[当代] 陈忠平	田翁福寿齐，世代居农桑。儿孙有远志，劳劳各一方。老妻贤且健，日弄曾雏忙。倖存数亩田，肯令悉抛荒。白发不言衰，犁锄差堪将。晨起天微曙，暮归月昏黄。三餐温饱馀，尚能补小康。念念除夕近，天伦乐一堂。吾亦农家子，恋恋在吾乡。事暇垄上过，相与话衷肠。津津道政善，终岁不纳粮。民风淳如此。奚疑太平世。
露坐独茗	[当代] 陈忠平	不许茶隔夜，况爱月如镰。菊风欲就我，寒影自襜襜。横眸秋野兀，垂死蚊语尖。何时木落尽，更待霜气严。
蚊虫扰眠戏为问答	[当代] 陈忠平	我辈苦营役，身心两羸疲。惭难供尔饱，隔巷有官糜。此生专嗜血，肥瘦颇能知。朱户重重密，等閒安可窥。
杂吟	[当代] 陈忠平	春呵吟梦浅，苦雨复回寒。寒迫春无碍，休将梦打残。瘦岂真寒色，肥亦有病枝。百态皆可画，吾心即吾诗。碧云抱城阴。红雨落渠深。依然春世界，只是愁满襟。错了看花时，徘徊在旁路。人心天不知，天意人岂悟。堕入红尘中，各各有其苦。一叶菩提心，著于无著处。
一叶	[当代] 陈忠平	一叶裹霜心，西风吹且起。欲之法华外，复堕寒烟里。
悼砚友二首 其一	[当代] 陈忠平	天堂路不遥，尔去何乃速。一双痴儿女，涕泣不成哭。
中元次夜月食	[当代] 陈忠平	人鬼一团圆，旋又隔渺茫。思之不能绝，梦之不能长。天亦有情天，何忍照断肠。故遣地为蚕，食此月之光。
秋夜	[当代] 陈忠平	残暑消不得，噪蝉乱吾听。谁言秋扇子，只合扑流萤。
感事	[当代] 陈忠平	道本居中正，奈何执偏颇。岂为道存亡，虚名累小我。时吾隔其岸，不欲观其火。知交几经年，怒目殊不可。未应多一言，善因种恶果。天地一漩涡，胡不安其左。
竹歌答小竹子索句	[当代] 陈忠平	有子居滇南，其名号为竹。拔乎云之巅，根于幽之谷。虚涵其有节，温润其如玉。其质瘦且直，其格雅不俗。纹之为青砚，春风满诗牍。调之为素琴，秋声凝夜曲。宜乎有缘人，采之置其屋。我今作长歌，预为斯人祝。
烈日	[当代] 陈忠平	树欲生凉尔何烈。劳民困顿无可歇。日下偏有阴潮处，繁衍蚊蝇吮人血。
醒醉	[当代] 陈忠平	醉是何时醉，醒到今日醒。欲挽春之臂，落花满前汀。
风月	[当代] 陈忠平	我不属风月，风月比我痴。但坐风月里，心猿任所之。
忝从叶丈袁老暨诸吟侣客全盛山庄	[当代] 陈忠平	湖涨堰渠满，而无禾黍忧。夏凉难再得，日霁忝从游。石路连樵径，风吟杂鸟啾。塘开青峡底，庐结白云陬。鸡鸭喧晨夕，珍鲜接侣俦。主人贤且笃，客酒醉还浮。既谢杨梅市，翻期板栗秋。活泉山外引，漱枕月林幽。
季秋环南山东湖游三次夏老尧夫韵 其三	[当代] 陈忠平	霜度湖天白雁秋，商声吹漫旧津楼。人间许转阳和信，约向碧烟深处游。
季秋环南山东湖游三次夏老尧夫韵 其二	[当代] 陈忠平	不似前年水国秋，日摇寒影荡空楼。肯教愿力灵飙藉，抟荐青笺到旧游。
季秋环南山东湖游三次夏老尧夫韵 其一	[当代] 陈忠平	镣气横波肃九秋，避风故港遍高楼。回堤杨柳未凋尽，拂上人肩劝逸游。
霜降夜	[当代] 陈忠平	海气凝成度鬓风，暗随冷雨到帘栊。心花一瓣无端湿，梦底销魂梦亦穷。
初秋酉阳之什 其五 答绿阳赠别兼谢丝雨	[当代] 陈忠平	何劳卅里徙长亭，鹄立丛岩解送迎。山水奥奇游不厌，恐君怯对别时情。
初秋酉阳之什 其四 腾龙洞	[当代] 陈忠平	一径冤延下杳微，嵓泉无赖溅行衣。小忘洞外蒸炎世，信有清风太古遗。
初秋酉阳之什 其二 金银山露天宴坐时当中元先夜	[当代] 陈忠平	小炉矮凳坐成围，一壑松风拂素衣。客里颇知佳节近，峰头把酒酹清辉。
江右诗社泰和年会之什 其五 吉安谒文信公纪念馆偶感	[当代] 陈忠平	青简丰碑重节臣，江山陵替往来春。傥教失国皆轻死，吾族早应无一人。
无锡节候较吾赣及浙东略晚 其五 广长溪湿地	[当代] 陈忠平	溪烟曩接五湖烟，朝浣纱衣暮泊船。莫恨清流无觅处，良工写影正高悬。
鼋头渚 其四	[当代] 陈忠平	驼得三山赖此龟，神仙居处我栖迟。烟波悬隔呼舟便，况有閒鸥折节随。
无锡 其三 蠡园	[当代] 陈忠平	千步长廊碧水隈，游鱼游客共徘徊。桃樱解趣故迟发，教惜枝头未坠梅。
无锡 其二 小灵山大佛	[当代] 陈忠平	太湖烟浪小灵山，我自消閒佛不閒。报答芸芸善男女，金身百米任摩攀。
庚寅长至偶题应槠洲诗塾首课	[当代] 陈忠平	颓日销寒任未膺，积城阴气欲成冰。一年当此最长夜，好梦孰知深几层。
江东行吟 其九 偕南风词社诸公游太湖湾奉题绝句其时风浪大作	[当代] 陈忠平	湖晏长鱼慵懒久，起予裂石试身手。一鸥俯翼似邀盟，去向沧波弄舟否。
江东行吟 其八 登惠山感二泉等将枯	[当代] 陈忠平	山不为高自袅娜，绵延欲接太湖波。太湖浩荡十千顷，分作甘泉偏未多。
戏笔	[当代] 陈忠平	秋雪方徵祥瑞来，九州震震又冬雷。上邪有德民多幸，千古奇观豁眼开。
于振洋兄嘱题紫砂	[当代] 陈忠平	深岩抉得水云母，烈火夺胎存韵古。习习清风斗室生，人间至味甘中苦。
彊支腰疾加班转剧难寐听雨待旦爰成四绝句 其四	[当代] 陈忠平	断续晨钟烟外敲，檐牙数遍又通宵。扶床慢起窗前问，可藉东风倚沈腰。
彊支腰疾加班转剧难寐听雨待旦爰成四绝句 其三	[当代] 陈忠平	困极欲眠眠未曾，侧身僵卧类枯僧。隔帘听得零零雨，滴向心尖似有棱。
彊支腰疾加班转剧难寐听雨待旦爰成四绝句 其二	[当代] 陈忠平	直既不能弯不能，键敲单手尚兢兢。会当布谷勤农日，肯许文山压案崩。
彊支腰疾加班转剧难寐听雨待旦爰成四绝句 其一	[当代] 陈忠平	翻雨翻烟羡柳娇，随人心意短长条。书生不擅逢迎事，偶一垂肩便折腰。
江右诗社己丑浔阳年会诗草 其十二 次韵梅云社长谢浔阳诗友绝句	[当代] 陈忠平	风中弱絮绾游丝，趁未分襟劝一卮。携得奚囊烟雨满，随心裁剪总成诗。
晓坐	[当代] 陈忠平	曦光欲露淡疏星，万棵松风石籁清。漫向湖山寻一角，团身抱膝坐天明。
消閒	[当代] 陈忠平	消閒无计闷谁同，小趁湖堤澹澹风。归浦渔舟喧渐息，空馀鸥渚夕烟红。
蕲春行吟 其三 黄梅五祖庙	[当代] 陈忠平	菩提是树原非树，明镜非台亦是台。蜗角佛门同一相，孰能孰秀不应猜。
返乡居遭雨总角旧友留餐四首 其四	[当代] 陈忠平	言在酒中言岂虚，藏山约待十年馀。算来都是清狂种，脱落形骸鹤不如。
返乡居遭雨总角旧友留餐四首 其三	[当代] 陈忠平	一样红尘小逗留，我居攘攘子居幽。运时不信有偏薄，异日同閒分钓钩。
返乡居遭雨总角旧友留餐四首 其二	[当代] 陈忠平	我将刀笔子将锄，一样劬劳味两殊。衣食能安耕且乐，人前不必任人呼。
五·一二汶川大地震九首 其六	[当代] 陈忠平	人世繁华奈劫何，西隅枉住阿弥陀。算来千古凄凉事，未抵川中数日多。
五·一二汶川大地震九首 其二	[当代] 陈忠平	春光销尽佛光明，幻作山崩地裂声。满目疮痍艰一哭，可怜木圣不重生。
五·一二汶川大地震九首 其一	[当代] 陈忠平	绝人天道欲何如，不许偷生雪劫馀。亿兆烝民同一恸，长街妄自笑蟾蜍。
女书汉俳二绝贺筠姊湘竹韵语付梓 其二	[当代] 陈忠平	小立吟窗澹俗烦，花间流水有微喧。等閒绾取幽人梦，比附多情季物言。
女书汉俳二绝贺筠姊湘竹韵语付梓 其一	[当代] 陈忠平	闺中幽思最难排，自把香笺细剪裁。兰指轻拈画眉笔，虫鱼花鸟任人猜。
秋夜不寐 其二	[当代] 陈忠平	声声催上最高楼，且把寒鸣寄海陬。知否明年明月夜，阿谁来共阿侬愁。
秋夜不寐 其一	[当代] 陈忠平	隔帘明月破窗幽，些许清光些许愁。最恼寒虫禁不得，声声催上最高楼。
中秋	[当代] 陈忠平	坐拥中秋夜气清，一帘灯影不胜情。浮云若解离人意，莫放西窗月照明。
再题枯树图	[当代] 陈忠平	兀立风尘百劫波，嶙嶙瘦骨自嵯峨。但教留得根基在，胜却南山一烂柯。
题图应江右七月社	[当代] 陈忠平	閒花偶落漾微涟，山溪清浅可人怜。石鱼生小不知趣，错认吟鞭为钓鞭。
暴雨三首 其三	[当代] 陈忠平	偶放微晴起蜃楼，气槽高压未轻休。天心翻覆寻常事，莫对江山纵老眸。
暴雨三首 其二	[当代] 陈忠平	乍起狂风欲乱眸，横流浊水杂清流。有时日霁真容易，一片青天又蜃楼。
零卉集百首 其八十四	[当代] 陈永正	繁弦促柱倦筝琶，莫问罗敷未有家。我但钟情宁服媚，任他浓艳占韶华。
零卉集百首 其八十三	[当代] 陈永正	飒飒南园叶落时，秋怀空抱长年悲。孤来却见同来路，不似同来路易迷。
零卉集百首 其八十二	[当代] 陈永正	苦雨彤云十二滩，冥迷失路梦应寒。还将巫峡萧森意，来撼枫林寸寸丹。
零卉集百首 其八十一	[当代] 陈永正	收拾年华好待春，岁寒休更誓松筠。微霜乍降清秋节，花萼飘摇又此晨。
零卉集百首 其八十	[当代] 陈永正	自误春韶已隐忧，迟来凤鸟复何求。梧桐不是同心树，一叶飞来忽变秋。
零卉集百首 其七十九	[当代] 陈永正	猛雨判花一夜寒，流丹成碧碧成丹。自由终是逢春晚，始信人间称意难。
零卉集百首 其七十八	[当代] 陈永正	泥忆行云雨绝尘，丹青明誓竟相分。此生虽断情难断，我欲呼天问夙因。
零卉集百首 其七十七	[当代] 陈永正	容易秋风污客衫，寒花香暂燕愁衔。迟徊今日知何意，为有萧娘信未缄。
零卉集百首 其七十六	[当代] 陈永正	朱弦一绝已心惊，落叶重扃月不明。纵使成连归海上，苍波满目未移情。
零卉集百首 其七十五	[当代] 陈永正	残夜鸡鸣梦不亲，四山风雨欲留人。危栏倚处休轻命，待曙关河要此身。
零卉集百首 其七十四	[当代] 陈永正	杨柳芙蕖各自悲，褰裳佳约已多违。江南梦雨春残夜，只影鸳鸯不复飞。
零卉集百首 其七十三	[当代] 陈永正	衾枕温存未是孤，此身随意到华胥。梦中始觉吾仍在，歌哭旁人管得无。
零卉集百首 其七十二	[当代] 陈永正	泥生九陌入东湖，洗尽残枝绿未苏。明日千红成底事，一春风雨破吾庐。
零卉集百首 其七十一	[当代] 陈永正	惆怅空林揽落霞，百年风雨一春花。向南犹是芳菲地，欲避何由问海涯。
零卉集百首 其七十	[当代] 陈永正	覆水韶华总惜君，重门深闭断知闻。拚教香色都成雨，不许风情独化云。
零卉集百首 其六十九	[当代] 陈永正	旁人只道已忘情，谁见中宵枕泪倾。我是伤春狂杜牧，吟成豆蔻笑兰成。
零卉集百首 其六十八	[当代] 陈永正	坠花零萼已凄然，芳节难能再少年。也解放怀原不易，微香颊上泪襟前。
零卉集百首 其六十七	[当代] 陈永正	春去唯将命乞花，雨朝凝泪祝晴霞。可缘心上无人住，故遣飞红入我家。
零卉集百首 其六十六	[当代] 陈永正	乱落桃花满陌红，歌唇一世负春风。堪怜苏子台边女，总是声同意不同。
零卉集百首 其六十五	[当代] 陈永正	荃蕙成茅未改求，柔肠总误割星眸。相逢少日原何憾，独抱奇愁又过秋。
零卉集百首 其六十四	[当代] 陈永正	眼迷春尽锦帏斜，冉冉东风顷刻花。寄语江东惆怅客，莫悲韩令负秾华。
零卉集百首 其六十三	[当代] 陈永正	风送流红又此晨，唐衢孤愤立江滨。漫将一晌难言意，付与兰闺未醒人。
零卉集百首 其六十二	[当代] 陈永正	为报琅玕国士知，也曾指腹献蛾眉。人难再得情难复，莫问他年追悔时。
零卉集百首 其六十一	[当代] 陈永正	消盟解约事寻常，待嫁依然少女妆。明镜非台安可遗，欲持此意讯温郎。
零卉集百首 其六十	[当代] 陈永正	阮郎贫失抱中珠，眦泪虽丹亦已枯。为问盈盈楼上女，春山何事采蘼芜。
零卉集百首 其五十九	[当代] 陈永正	东望芳春万恨俱，美人从此误清娱。柔情虽断难成寸，金错刀能赠我无。
零卉集百首 其五十八	[当代] 陈永正	易结连环易解仇，蛮笺缄恨覆妆楼。七年独处真凄绝，一恸青春镜里秋。
零卉集百首 其五十七	[当代] 陈永正	幽愤何堪到女儿，问天瞢暗更谁知。欲将终古深情泪，一洒无双国士碑。
零卉集百首 其五十六	[当代] 陈永正	泪落犹能带恨吞，沈哀誓不叩君门。无声处有弥天意，何用朱唇遣一言。
零卉集百首 其五十五	[当代] 陈永正	一纸书来破梦时，那能薄幸怨华姿。背人泪尽犹馀血，方悟微之决绝词。
零卉集百首 其五十四	[当代] 陈永正	长星不见夜沈沈，忍信萧娘有此心。读未终篇悲掷地，訇然胸际荡奇音。
零卉集百首 其五十三	[当代] 陈永正	城隅徙倚又空归，忽接窗前断绝辞。中夜如狂披发走，长街恸哭叩扃时。
零卉集百首 其五十二	[当代] 陈永正	一夜西风万绿髡，独馀乌桕守荒园。不辞染作心头色，醉赭醒红总泪痕。
零卉集百首 其五十一	[当代] 陈永正	垂杨不用挽春愁，一卧重帏便到秋。乱絮无风犹弃我，从知秋到更难留。
零卉集百首 其五十	[当代] 陈永正	江城几过好花春，眼冷何曾见一人。似此初心如可负，也甘流落百年身。
零卉集百首 其四十九	[当代] 陈永正	此日知谁笑我迂，追量真悔少清娱。秋来已尽平生泪，试检今存一滴无。
零卉集百首 其四十八	[当代] 陈永正	捐玦何曾怨宓妃，也无谣诼到蛾眉。但持风雨江头誓，来證人生事事非。
零卉集百首 其四十七	[当代] 陈永正	秋江鸳鹭各成行，新爱何当惜往伤。白露为霜花换叶，盛年未去忍相忘。
零卉集百首 其四十六	[当代] 陈永正	珠帘琐户几多重，迢递佳期绛帐空。小坐閒行如昨夜，星辰不恨五更风。
零卉集百首 其四十五	[当代] 陈永正	醉眼唐花一梦烟，空留丽句挽芳年。秋前正有连宵雨，何事虚堂竟不眠。
零卉集百首 其四十四	[当代] 陈永正	梦冷空梁燕失巢，看花惝恍出城郊。洒裳飞露浑如泪，莫向荒林束白茅。
零卉集百首 其四十三	[当代] 陈永正	夕阳鸦背负黄金，买尽怀春少女心。稍待暮霞应色变，还如我意两冥沈。
零卉集百首 其四十二	[当代] 陈永正	惘惘余怀有未甘，晚花零乱翠成岚。白云不染青春色，特地飘来照古潭。
零卉集百首 其四十一	[当代] 陈永正	盈檠烛泪滴书台，不信贞心竟作灰。谁信孟郊酸苦语，百年结爱结千回。
零卉集百首 其四十	[当代] 陈永正	底事鸳衾七载閒，此情唯似海天宽。君心池水溶溶荡，注海倾江欲受难。
零卉集百首 其三十九	[当代] 陈永正	无焰灯昏意倍哀，冥冥犹自梦阳台。翻云腕弱难成雨，非雾非烟恐夜来。
零卉集百首 其三十八	[当代] 陈永正	相许平生不负君，少年轻薄悔为文。多时定有书盈箧，谢汝今朝一一焚。
零卉集百首 其三十七	[当代] 陈永正	梦逐流云第几峰，沾来灵雨乍相逢。沈吟不断从君笑，恐复多情赋楚宫。
零卉集百首 其三十六	[当代] 陈永正	一语无情雨绝天，不须回望尚缠绵。行云未湿高唐梦，月约星期但怆然。
零卉集百首 其三十五	[当代] 陈永正	贞魂只在华山畿，化蝶韩凭上别枝。不分六朝诸乐府，如何薄幸尽男儿。
零卉集百首 其三十四	[当代] 陈永正	花在中庭月在枝，当春曾为證昏期。移黄转绿原难问，对面谁知背面时。
零卉集百首 其三十三	[当代] 陈永正	金铃长系护繁华，断井颓垣岂作家。昨夜风寒应验取，女郎花异女贞花。
零卉集百首 其三十二	[当代] 陈永正	月没星沈有古忧，也知心去最难留。临风莫忆黄衫客，原是馨香欲谢秋。
零卉集百首 其三十一	[当代] 陈永正	轩车何事去迟迟，迢递关河有梦思。佳约七年怀袖里，墨痕点点到今疑。
零卉集百首 其三十	[当代] 陈永正	未是风前怨晓霞，独哀芜秽蕙兰花。过时不采随秋草，何况微霜到海涯。
零卉集百首 其二十九	[当代] 陈永正	解道温柔似水长，盈盈相对意弥庄。不知隔岸波眉改，却误他乡是此乡。
零卉集百首 其二十七	[当代] 陈永正	八极游归始欲悲，吞声岂为妒秋眉。海天风雨吾能待，谁料生桑恰此时。
零卉集百首 其二十八	[当代] 陈永正	从此新悲忆旧欢，临流心事太清寒。谁知绕郭閒花卉，误作琼枝玉树看。
零卉集百首 其二十六	[当代] 陈永正	百尺桐枯凤不知，冲风折翅复归时。谁怜一曲求凰意，只道南飞木有枝。
零卉集百首 其二十五	[当代] 陈永正	沧海烟涛几许深，珠崖挂席可追寻。微茫莫问瀛洲客，万里难求少女心。
零卉集百首 其二十四	[当代] 陈永正	度岭临流岂惜身，谁教春思逐行云。南州纵有香风度，怀袖无由遗洛滨。
零卉集百首 其二十三	[当代] 陈永正	忍恨还歌古别离，玉楼双舞未双栖。从风岂怨三春暮，孤凤西飞誓不归。
零卉集百首 其二十二	[当代] 陈永正	忆向疏衾泪一丝，此行应不问归期。私盟已负无馀梦，楼上春云做雨时。
零卉集百首 其二十一	[当代] 陈永正	清夜红棉对座敷，别时言语已模糊。深云覆枕星微坠，记许亲尝口上朱。
零卉集百首 其二十	[当代] 陈永正	憨生原不解凄凉，送我南征泪忽双。永忆临歧通一语，他时沧海莫相忘。
零卉集百首 其十九	[当代] 陈永正	谁信江津柳未凋，秋风先送去年潮。小唇芳靥何曾是，飞露流萤又此宵。
零卉集百首 其十八	[当代] 陈永正	烟花频梦昨年妆，觉后还疑玉在床。婉娩含情宵欲尽，当时犹恨未清狂。
零卉集百首 其十七	[当代] 陈永正	画堂燕去落春泥，怊怅清宵强自支。花月閒情何处著，小帘风定梦还时。
零卉集百首 其十六	[当代] 陈永正	衾薄犹存夙昔香，卧思前事尽迷茫。七年心上千行泪，并作今宵过雨凉。
零卉集百首 其十五	[当代] 陈永正	游女难求迹已陈，鼍愁蛟怨卧江滨。从兹不采苕华玉，好色何堪赠与人。
零卉集百首 其十四	[当代] 陈永正	秋涧潺潺出石根，还从苦语到无言。筹云做雨难为计，剩对桥南旧涨痕。
零卉集百首 其十三	[当代] 陈永正	路阻深湾浪几重，柏舟谁泛信难通。却从烟际看眉绿，犹怅春山缥缈中。
零卉集百首 其十二	[当代] 陈永正	捐弃何曾待白头，尽将閒泪湿芳洲。同悲但有南溪水，一夜无言一夜流。
零卉集百首 其十一	[当代] 陈永正	缃裙薄雾起花间，三里迷蒙去不还。未信能供百年恨，秋眉萧瑟忆春山。
零卉集百首 其十	[当代] 陈永正	逐水随风不自由，人间何路近沧洲。陈王未是微波误，独对空江起浩忧。
零卉集百首 其九	[当代] 陈永正	朝岚已散暮霞飞，珠水遥通蜃海湄。为我归来香一炷，情缘心事是耶非。
零卉集百首 其八	[当代] 陈永正	流云沙浦水泱泱，难遣深情白石郎。当日馀春真别去，海涯犹是两相忘。
零卉集百首 其七	[当代] 陈永正	离时慢脸误双红，苦约佳期绮陌东。明日已乾池上泪，何须两处验芙蓉。
零卉集百首 其六	[当代] 陈永正	万点红飘水自香，閒潭无梦月微黄。人间纵有忘忧地，不信清欢亦可忘。
零卉集百首 其五	[当代] 陈永正	枫冷江干悔已迟，露花霜叶各含悲。不堪重检春前约，只在无言一笑时。
成都行 其一 冒雨拜谒杜甫草堂	[当代] 何永沂	曲径虹桥间竹篁，梦中诗圣立苍茫。平生不唱清平调，风雨连天拜草堂。
感事	[当代] 何永沂	区挂红灯耀戏台，欢呼样板又重来。可怜夜报生花笔，抹粉涂脂颂怪胎。
世界杯打油 其八	[当代] 何永沂	自由世界自辉煌，民主潮流岂可当。执法循规引科技，不教裁判乱称王。
世界杯打油 其七	[当代] 何永沂	这边有队号红魔，话到红魔黑哨多。七国群雄争逐鹿，兵行诡道奈他何。
世界杯打油 其六	[当代] 何永沂	轻烟散入五侯家，昔日繁华不足夸。流水落花春去也，蓝衣巷口夕阳斜。
世界杯打油 其四	[当代] 何永沂	天才又见外星人，应脚得心若有神。我爱巴西容个性，无形飘忽任天真。
世界杯打油 其五	[当代] 何永沂	辜负童街大好球，踢而优仕笑高俅。自从识得巴西队，不看人间第二流。
世界杯打油 其三	[当代] 何永沂	潇洒机灵飘梦幻，截传盘射乱雄关。棘途预选不知险，起死回生一瞬间。
世界杯打油 其二	[当代] 何永沂	童顽自乐若球街，胜固欣然败亦佳。我爱巴西游戏梦，宽容一笑对红牌。
世界杯打油 其一	[当代] 何永沂	四年一度返童狂，黑白西东汇绿场。面对魔球先许愿，再观十届又何妨。
养生	[当代] 何永沂	今朝美酒今朝醉，昨夜星辰昨夜逢。识得养生游戏论，借诗消垒气如虹。
赏林锴兄《钟馗图》有作	[当代] 何永沂	传神纸上望他威，挥手先生啸古溪。且喜江湖归我辈，聊将鬼庙付钟馗。
赠林锴兄	[当代] 何永沂	心不自由上帝招，独家书画步天下。名士京华鲫过江，诗身忽现神农架。
和林锴兄赠诗	[当代] 何永沂	从来帝主夺天功，巧借桃花美化痈。何敢自矜医国手，山花山鸟互呼兄。
读书一得 其二	[当代] 何永沂	扭曲灵魂文字狱，飞扬尘土大疯歌。天下何忧不软也，诗人硬骨本无多。
读书一得 其一	[当代] 何永沂	诗教拿来用处多，不伤不怒不翻波。寡人不喜忧民杜，爱听温柔妾妇歌。
近读一段桃花诗话有感而作	[当代] 何永沂	记曾相对乱山中，尽日清溪映嫩红。生在城郊真薄命，年年借去颂东风。
答谢马君骅先生	[当代] 何永沂	风卷油诗落世间，知音千古慨其难。何期得受骅公宠，短卡长条泪我弹。
夜读打油	[当代] 何永沂	西宫灰灭阳回照，东海潮来月怒明。且喜无须开会去，左歪右倒乱书城。
陶公景明骨灰归葬番禺祥和陵园 其二	[当代] 何永沂	我句蒙君屡打圈，逢时对坐话难完。话到圣明天子事，笔锋蘸墨泼云烟。
陶公景明骨灰归葬番禺祥和陵园 其一	[当代] 何永沂	词人归去作顽仙，无锁无枷好个天。烧上悼诗飞玉蝶，未知何处打圆圈。
异客	[当代] 何永沂	文士流行佝偻病，诗坛叫卖孟婆茶。入乡异客难随俗，躲进云山自种花。
海南行 其三 三亚潜海	[当代] 何永沂	忽来海底觅珊瑚，彩色斑斓讶欲呼。未到龙宫先一笑，此时唯我乐知鱼。
不变	[当代] 何永沂	戏说鬼狐浪说天，二三童子自翩翩。新春祝愿常幽会，不变期之五十年。
广州东湖春夜咏	[当代] 何永沂	天教花涌一湖月，我有诗如九曲桥。消了心尘消剑气，悄无人处听吹箫。
读姜国宪《老辣居诗词》题后	[当代] 何永沂	姜花老辣笔花奇，多难人生血性诗。世态传真惊拍案，新闻记者笔饶谁。
拜谢霍松林教授赠书	[当代] 何永沂	漫卷诗书喜欲狂，未知何以报琳琅。吾徒久羡名山业，不梦红楼白玉堂。
养生之道	[当代] 何永沂	每逢大事休清醒，远避小人得自由。自在自然行自素，酒诗山水自风流。
读青年诗人苏俊《石斋诗词选》有赠	[当代] 何永沂	得龚传神寄慨深，更从小杜重馀音。我才不及君之半，只识曾经万马喑。
读周海婴《鲁迅与我七十年》“再说几句”集鲁迅聂绀弩诗为记 其二 集聂绀弩诗	[当代] 何永沂	昔时朋友今时帝，留尔头颅为活鬼。草为金人缚嘴皮，百年大狱千夫指。
悼刘逸生老 其二	[当代] 何永沂	遗集堆床痛不堪，琼思玉想岭之南。知君仙去无多憾，词客如云气正酣。
悼刘逸生老 其一	[当代] 何永沂	一代才人啸大旗，乘风归去月圆时。长忆少年开我窍，唐诗小札启蒙师。
题某君指画	[当代] 何永沂	目无天地虚留白，指点江山故弄玄。最是随心落红雨，乱涂乱抹不知年。
杂感	[当代] 何永沂	镜中银汉星千亿，劫后红尘等十三。宇宙迷茫人事渺，但随诗在岭之南。
忆笔架山雅聚有寄	[当代] 何永沂	多别休言缘份浅，一来便见酒杯深。高山清吐圆圆月，南曲消魂梦到今。
奉化溪口行 其二 张学良幽禁地	[当代] 何永沂	过客何劳说是非，禁居犹得对琴棋。张公不见彭元帅，窗铁墙坭喷气机。
奉化溪口行 其一 夜饮剡溪值月圆	[当代] 何永沂	酒黄月白夜幽迷，翠竹摇红水自西。渔唱曹刘争霸史，一天银影乱清溪。
绍兴行 其四 兰亭	[当代] 何永沂	兰亭拜倒欲焚香，四十年前梦一场。尚记少时书旧报，洛神夜送十三行。
绍兴行 百草园  其三 三味书屋	[当代] 何永沂	草园书屋梦依稀，正值龙争虎斗时。到底自由人一个，横眉左右对王旗。
绍兴行 其一 沈园	[当代] 何永沂	千古放翁千古才，沈园非是旧池台。平生铁马风云气，梦断香销挽不回。
主•奴才•奴隶 （六叠）其六	[当代] 何永沂	散材非是好奴才，干不随风吃不开。奴隶语言无可奈，新潮喜看涌天来。
主•奴才•奴隶 （六叠）其五	[当代] 何永沂	大地苍茫任主裁，沉浮一问显皇才。精神肉体双奴役，石压弯弯变散材。
主•奴才•奴隶 （六叠）其三	[当代] 何永沂	灯名走马转千回，帝主民奴陆续来。大路双行任挑选，或为奴隶或奴才。
主•奴才•奴隶 （六叠）其二	[当代] 何永沂	诚信重囊抛不开，麦城败走只馀哀。家奴少了曹刘术，枉自呼头还我来。
主•奴才•奴隶 （六叠）其一	[当代] 何永沂	功成赖假大天才，先把河山夺过来。唱罢人民当作主，笑抛诚信在蒿莱。
读香港中文大学教授黄坤尧兄大著《番禺刘氏三世诗钞》题后	[当代] 何永沂	一卷时跨百载遥，诗词五四不曾消。黄郎发掘殷勤甚，港岛风流接大朝。
再赋	[当代] 何永沂	问眉深浅扮温柔，空负人生大好头。世路苍茫身独立，不随帝主论沉浮。
闻“聂诗温柔敦厚”戏作 其六	[当代] 何永沂	千夫莫指四人帮，何必横眉对老娘。乱世之音也休怒？诗人无计不彷徨。
闻“聂诗温柔敦厚”戏作 其三	[当代] 何永沂	真情涌出付吟笺，乱涌秋云乱涌泉。诗有教乎心有锁，难为诗圣与诗仙。
闻“聂诗温柔敦厚”戏作 其二	[当代] 何永沂	坛上无端风马牛，硬将嬉笑作温柔。杂文战法聊斋笔，词客何尝忌打油。
闻“聂诗温柔敦厚”戏作 其一	[当代] 何永沂	语涩心艰总费猜，温柔敦厚云乎哉。卅年一觉南冠梦，忽被人呼薛宝钗。
春暮偶成	[当代] 何永沂	曾向普陀听海啸，偶观廊庙变花招。春风又别江南岸，留下西湖柳万条。
梅园 其四 送春梅	[当代] 何永沂	梅花种种自传神，大雪迎春雨送春。我来正值新正月，蓄蕊含苞更可人。
梅园 其三 白梅	[当代] 何永沂	一袭素衣明月白，几回绮梦暗香黄。忽听人呼香雪海，也能幽处也能狂。
梅园 其二 红梅	[当代] 何永沂	骨清何碍泼胭脂，铁干横斜点点绯。借得东风烧赤壁，倩谁煮酒论英雌。
梅园 其一 小绿萼	[当代] 何永沂	一见翻疑第二回，似曾携手在蓬莱。春风未满江南岸，冰雪争先送绿来。
周庄记行 其五 四湖	[当代] 何永沂	何日乘舟泛四湖，铅华落尽剩真吾。姑苏城外周庄月，玉鉴琼田万顷馀。
周庄记行 其四 张厅	[当代] 何永沂	船自家中河道来，水乡一景叹奇哉。朱门深处书香散，曲径雕栏上绿苔。
周庄记行 其三 沈厅（沈万三）	[当代] 何永沂	沈家巷口夕阳斜，旧苑烟消富贵花。古色飘残千劫后，游人指点旧繁华。
周庄记行 其二 迷楼	[当代] 何永沂	轰饮传杯剑气飕，春寒催我上迷楼。才情枉负先生柳，不识毛公亦汉刘。
周庄记行 其一 双桥	[当代] 何永沂	水软浮脂几处箫，小舟摇梦酒旗招。江南垂柳春芽嫩，似画如诗过二桥。
车过杭州再咏西湖	[当代] 何永沂	梅嫁林郎山不孤，可容秋月有平湖。苏堤放尽丝丝柳，醉了红尘万丈吾。
九华山口占	[当代] 何永沂	李白仙踪溯九华，云飞香袅有人家。平生不拜凡间佛，却爱名山乱坠花。
顺口溜	[当代] 何永沂	摇头非服摇头丸，顺口争传顺口溜。输与民间识幽默，合教文野各风流。
读朱继明《白鹿堂吟草》题后	[当代] 何永沂	箫心剑气正逢时，脸刻黄金合铸诗。一夜狱中传彩笔，自多奇句动同痴。
喜读《唐诗之旅》《宋词之旅》赠李元洛兄 其四	[当代] 何永沂	花飞掩卷独凭栏，二十五弦对月弹。最是令人堪味处，古今同慨气如山。
喜读《唐诗之旅》《宋词之旅》赠李元洛兄 其三	[当代] 何永沂	绘得佳人本色真，淡妆浓抹妙传神。历千万劫斯文在，两卷奇书大雅伸。
喜读《唐诗之旅》《宋词之旅》赠李元洛兄 其二	[当代] 何永沂	唐宋文星灿满天，凭君梦笔赋游仙。诗魂词魄平生意，负尽狂名不记年。
喜读《唐诗之旅》《宋词之旅》赠李元洛兄 其一	[当代] 何永沂	清宵展卷听君歌，铁板红牙笑入魔。尘世苍茫非独立，左邀太白右东坡。
莪默绝句集译笺乙集 其九十六	[当代] 伯昏子	人心善恶杂相承，祸福由天命九层。有恨何关乾象转，乾穹比尔更无能。
莪默绝句集译笺乙集 其九十五	[当代] 伯昏子	伤良毁善酒须绝，圣旨监官传两列。既是敬虔之寇雠，天何不许吮其血。
莪默绝句集译笺乙集 其九十四	[当代] 伯昏子	霄壤殊途不可云，佳人琴酒怎携分。休将今世真金锭，换得天堂债券文。
莪默绝句集译笺乙集 其九十三	[当代] 伯昏子	大光仰待赐幽魂，溺海还期救苦尊。天国如凭劳力得，此为偿值不为恩。
莪默绝句集译笺乙集 其九十二	[当代] 伯昏子	幕宇如环困倦魂，滂沱涕泗若河奔。偷安天国暂如瞬，祸起悲愁阴火吞。
莪默绝句集译笺乙集 其九十一	[当代] 伯昏子	红尘将弃怨穷鳏，贫窭难行步履艰。尔乃何人自何出，复因何事入何山。
莪默绝句集译笺乙集 其九十	[当代] 伯昏子	胡教市虎谤吾身，但问芸芸大德人。酒色诚为寡人疾，除斯何罪任君陈。
莪默绝句集译笺乙集 其八十九	[当代] 伯昏子	酒颂日吟闲闭园，杯壶历历作篱樊。狂夫仗智为承摈，吾摈反求吾指门。
莪默绝句集译笺乙集 其八十八	[当代] 伯昏子	何益徒然欲满衷，既知终逝步仍匆。昊天未赐栖身位，谁向兰台定转蓬。
莪默绝句集译笺乙集 其八十七	[当代] 伯昏子	尘世匆匆若逝晖，穿帷越幕悟玄机。得行乐处且行乐，来去不知何所依。
莪默绝句集译笺乙集 其八十六	[当代] 伯昏子	笛吟琴酒倘皆无，寂寞人间何足趋。独立苍茫看世界，百年苦果几欢愉。
莪默绝句集译笺乙集 其八十五	[当代] 伯昏子	金樽美酒笑红嫣，琴瑟欢谐舞自旋。对盏狂徒佯不顾，尚离廿步已陶然。
莪默绝句集译笺乙集 其八十四	[当代] 伯昏子	草岸芳春觅昔时，婉娈天女奉仙卮。任人谓我鄙如犬，纵有天堂亦不思。
莪默绝句集译笺乙集 其八十三	[当代] 伯昏子	求知织帐枉辛劳，却堕熔炉烈火熬。身贱全教运所卖，命丝竟付断魂刀。
莪默绝句集译笺乙集 其八十二	[当代] 伯昏子	穹庐作体奉王灵，片暇逍遥即起行。司命须臾拆帷幕，又移别处演新声。
莪默绝句集译笺乙集 其八十一	[当代] 伯昏子	夜莺翔囿唱云和，百合蔷薇语笑多。乐说眼前须惜取，良辰难再逝如波。
莪默绝句集译笺乙集 其八十	[当代] 伯昏子	曾睹哲人游醉宫，拜毡酒盏抱怀中。欲询长老此深意，饮罢方知尘世空。
莪默绝句集译笺乙集 其七十九	[当代] 伯昏子	青青溪畔自深吟，天女婀娜持酒临。既有人间乐园在，何劳汲汲上天寻。
莪默绝句集译笺乙集 其七十八	[当代] 伯昏子	愚者须知舆地空，天穹光驳亦空空。死生一息人间寄，除却是空仍是空。
莪默绝句集译笺乙集 其七十七	[当代] 伯昏子	密友如斯可深赖，却为庸智敌同忾。勿从侧陋择良朋，速避其言若疫秽。
莪默绝句集译笺乙集 其七十六	[当代] 伯昏子	群生香火但馀烟，安乐谁能顾我怜。从命但教双手捉，却无衣繸可稍牵。
莪默绝句集译笺乙集 其七十五	[当代] 伯昏子	葡萄美酒百千身，暂寄鳞虫草木魂。莫道菁华皆已死，其形虽灭有神存。
莪默绝句集译笺乙集 其七十四	[当代] 伯昏子	时逢周五穆民忙，畅饮连觥又几场。常日一盅今必倍，此天乃是日中王。
莪默绝句集译笺乙集 其七十三	[当代] 伯昏子	阴曀层天涕泪垂，群芳啜饮更葳蕤。欣欣蓓蕾令余乐，花发骸尘我为谁。
莪默绝句集译笺乙集 其七十二	[当代] 伯昏子	野鹿离雏虎失林，猎王此殿昔曾临。呜呼雄主今安在，司命追魂只手擒。
莪默绝句集译笺乙集 其七十一	[当代] 伯昏子	蔷薇灼灼乐天工，对席持觥手勿松。刻漏憎人当尽饮，如斯良宴再难逢。
莪默绝句集译笺乙集 其七十	[当代] 伯昏子	尘世悠悠羁旅乡，戏台仑奂转阴阳。才开列帝钟鸣宴，又架群王墓寝床。
莪默绝句集译笺乙集 其六十九	[当代] 伯昏子	素蚁浮醪热月泯，欢愉奄忽若飙尘。窖藏佳酿须停饮，群美绛唇难一亲。
莪默绝句集译笺乙集 其六十八	[当代] 伯昏子	中吕蕤宾当戒饮，先知真主享其寝。古经何复设林钟，专为渴人忍所禁。
莪默绝句集译笺乙集 其六十七	[当代] 伯昏子	醉客俱投火狱中，欺人骇世信难通。倘无饮者知门径，天界当如吾掌空。
莪默绝句集译笺乙集 其六十六	[当代] 伯昏子	天条未敢悖毫纤，岂愿无端卧酒帘。自性潜机思一悟，方酾琼液醉掀髯。
莪默绝句集译笺乙集 其六十五	[当代] 伯昏子	暗通偶像入旁门，清教今添一罪人。酣死须寻酒垆去，管它何劫降斯身。
莪默绝句集译笺乙集 其六十四	[当代] 伯昏子	琼浆一呷得长欢，不与诸王易冕冠。攘攘徒吟世间怨，何如爱侣梦醒叹。
莪默绝句集译笺乙集 其六十三	[当代] 伯昏子	清祠神庙众心停，爱火生光放大明。俛畏仰叹安足恼，惟于慈典著嘉名。
莪默绝句集译笺乙集 其六十二	[当代] 伯昏子	溪水之涯碧草春，盈盈如绕妙仙唇。应从花冢香尘发，慎勿轻之践玉身。
莪默绝句集译笺乙集 其六十一	[当代] 伯昏子	欲如家犬吠淫狂，徒以狺狺扰陋房。疑似绥狐狡似兔，苛如猛虎诡如狼。
莪默绝句集译笺乙集 其六十	[当代] 伯昏子	神何抟我这般恶，一教深雠一教谪。复若淫僧与丑妓，仰无冀望俛无乐。
莪默绝句集译笺乙集 其五十九	[当代] 伯昏子	花径堪迷理必游，冥谈玄义辩应休。新人倖拒妆奁事，但乐嘉宾无所求。
莪默绝句集译笺乙集 其五十八	[当代] 伯昏子	不是天民与圣军，黄泉蝼蚁聚爱坟。衰颜褴褛何能乐，亦匮绫绸与众分。
莪默绝句集译笺乙集 其五十七	[当代] 伯昏子	醉灵偃蹇舞裾飘，命数昏昏梦未消。白日光阴飞若箭，青春火燄退如潮。
莪默绝句集译笺乙集 其五十六	[当代] 伯昏子	紫薇玉液乐长耽，犹是生涯苦蹇淹。佳酿终难遂人愿，一朝弃绝不濡沾。
莪默绝句集译笺乙集 其五十五	[当代] 伯昏子	难寄此身安乐乡，运交华盖又何妨。手擎真道引吾向，但请长斟此夜光。
莪默绝句集译笺乙集 其五十四	[当代] 伯昏子	顽劣安能晓道玄，愚痴不必识其渊。群生定数何迍蹇，奢望重重尽隐先。
莪默绝句集译笺乙集 其五十三	[当代] 伯昏子	迢迢河汉暗沉沦，惶恐观天恨劫辰。号泣牵裾问太一，无辜定死乃何因。
莪默绝句集译笺乙集 其五十二	[当代] 伯昏子	玄命如能觉在玆，欲探神赜但终时。有身之日不能悟，他日丧身何可知。
莪默绝句集译笺乙集 其五十一	[当代] 伯昏子	芳岁无由梦里迁，枕中安有杏花天。酆都本与南柯近，终任墓风吹永眠。
莪默绝句集译笺乙集 其五十	[当代] 伯昏子	须弥所见渺然空，所说所闻安有踪。四大部洲皆若幻，何来秘宝贮房中。
莪默绝句集译笺乙集 其四十九	[当代] 伯昏子	诸教庙坛人若林，鬼忧仙乐满胸襟。但看妙悟天机者，不撒秕糠欺己心。
莪默绝句集译笺乙集 其四十八	[当代] 伯昏子	霜姿严若柏亭亭，更想容晖璧月清。悖世羁身深切问，此间谁可比卿卿。
莪默绝句集译笺乙集 其四十七	[当代] 伯昏子	凡尘识见隔缁帷，纵是离娄眼亦衰。幽土苍茫人所寄，传奇千古道深悲。
莪默绝句集译笺乙集 其四十六	[当代] 伯昏子	人生莫泣百般哀，骨立神伤何益哉。义者安须觅恩典，慈恩但为罪人来。
莪默绝句集译笺乙集 其四十五	[当代] 伯昏子	休誇人力须知足，万事难迁遂人欲。寄世烦忧重泰山，生何晚也死何速。
莪默绝句集译笺乙集 其四十四	[当代] 伯昏子	春瓯仰若郁金香，更遣花容侑羽觞。莫待青穹骤风起，徒教杯覆溅瑶浆。
莪默绝句集译笺乙集 其四十三	[当代] 伯昏子	亿年灵树死中萌，伤逝悼亡由幻成。永劫金盆已洗手，耶稣一气化新生。
莪默绝句集译笺乙集 其四十二	[当代] 伯昏子	太上屈尊抟众杯，岂能尽破恣狂诡。芸芸手足美头颅，何爱造之何怒毁。
莪默绝句集译笺乙集 其四十一	[当代] 伯昏子	醉罢神魂溺渊壑，醒来尽失当时乐。吾生允得执其中，半醉半醒浮复落。
莪默绝句集译笺乙集 其四十	[当代] 伯昏子	慕卿容色视何纯，别后伤心沥血痕。纵使如斯卿未睹，为卿愁绝自销魂。
莪默绝句集译笺乙集 其三十九	[当代] 伯昏子	诡忠私友弃如雠，诤党明诚敬可酬。苦药原为疗毒剂，蜜浆或隐断魂钩。
莪默绝句集译笺乙集 其三十八	[当代] 伯昏子	旨意惟须听帝君，仪形徒可惑愚群。纵凭黠智深谋虑，定命安能拒半分。
莪默绝句集译笺乙集 其三十七	[当代] 伯昏子	莫教阿堵绕吾床，拥彗须当扫室光。酒舍喜听贤达语，愁年消得醉眠长。
莪默绝句集译笺乙集 其三十六	[当代] 伯昏子	俛仰太玄知本原，灾祥于世未能论。文辞拙涩苦无奈，曲径通幽不可言。
莪默绝句集译笺乙集 其三十五	[当代] 伯昏子	一世因缘笔已落，何曾眄顾人忧乐。吮毫削牍既呵成，腹诽廷争皆妄作。
莪默绝句集译笺乙集 其三十四	[当代] 伯昏子	净祠佛刹满噌吰，神殿鼓钟云畔铿。十架月星昭宇寺，同听寰内祀天声。
莪默绝句集译笺乙集 其三十三	[当代] 伯昏子	未生卿我岁无穷，日月相推岂有终。足下微尘毋轻蹋，恐为异代美人瞳。
莪默绝句集译笺乙集 其三十二	[当代] 伯昏子	情愁曾共一壶浇，宝髻香钗纷绕缭。曲炳而今卿所见，昔时常并美人腰。
莪默绝句集译笺乙集 其三十一	[当代] 伯昏子	多门匍匐实徒然，祸福何如并仔肩。游戏人间谁得免，呼卢喝雉但凭天。
莪默绝句集译笺乙集 其三十	[当代] 伯昏子	惜玆命息假于天，一世应无再得缘。倘有今朝莫虚度，明朝冀望尽愁煎。
莪默绝句集译笺乙集 其二十九	[当代] 伯昏子	世事无常忍久淹，涟如泣血痛承砭。幽魂既是终须去，何向斯躯暂隐潜。
莪默绝句集译笺乙集 其二十八	[当代] 伯昏子	韶华无限正欢逢，迷笛横吹醉饮空。休怨杯中滋味苦，人生本与苦交融。
莪默绝句集译笺乙集 其二十七	[当代] 伯昏子	沧海何人识泣珠，瑕痕不易辨琼琚。述恩当作殊方语，腹臆心猜尽幻虚。
莪默绝句集译笺乙集 其二十六	[当代] 伯昏子	生涯苦短能几日，驰沙湍流逝何疾。独有二日浑不知，来日未来昨日失。
莪默绝句集译笺乙集 其二十五	[当代] 伯昏子	洪钧酷虐肆其心，恨恶司空见惯临。大块如教裂其腑，中藏何宝可蒐寻。
莪默绝句集译笺乙集 其二十四	[当代] 伯昏子	入信出疑斯气间，更看一气化忠奸。生能享此何其贵，死罢游魂赴鬼关。
莪默绝句集译笺乙集 其二十三	[当代] 伯昏子	清溪汩汩正愁鱼，但恐相濡在涸渠。凫雁未忧身后事，酒川漫赏想端居。
莪默绝句集译笺乙集 其二十二	[当代] 伯昏子	且来酒肆筑栖巢，暂把身魂换碧醪。那管欢愁由祸福，氤氲天地乐游遨。
莪默绝句集译笺乙集 其二十一	[当代] 伯昏子	俛首甘为酒轭牛，舍生博得酒涡浮。小厮但执金罍颈，漫注蒲桃艳血流。
莪默绝句集译笺乙集 其二十	[当代] 伯昏子	日看驹隙饮芳醇，生命安能再转轮。已任光阴俘世界，更教残酒虏斯身。
莪默绝句集译笺乙集 其十九	[当代] 伯昏子	当日持杯啜饮连，迷心醉梦忽成仙。欲看妙迹何能现，疢首涌歌如汩泉。
莪默绝句集译笺乙集 其十八	[当代] 伯昏子	吉士春心妙术擒，天人欢得去骎骎。一心可抵天房百，勿觅天房觅一心。
莪默绝句集译笺乙集 其十七	[当代] 伯昏子	生当一饮百千樽，会有馨香彻我坟。来往行人必停足，盘桓共揖此清芬。
木兰花令 人间七日，满眼繁华心上灰  其七 冷灰日	[当代] 添雪斋	泻青风柳颤如睫，开彻风花疑幻雪。人间天使翼成灰，一夕倾城寒雾澈，沈沈迷魄曼歌谒，故也淹星和闭月。微灯鳞火是耶非，累累冰淩依骨叠。
木兰花令 人间七日，满眼繁华心上灰  其六 暗灰日	[当代] 添雪斋	垂杨絮絮烟青袅，暗水萦萦枯石老。人间一霎萎如花，飞尽苍红之魅了。风魂低语雨魂缭，层叠如波光电杳。古城钝夜正泥涂，墨影斑斓荒壁窈。
木兰花令 人间七日，满眼繁华心上灰  其五 紫灰日	[当代] 添雪斋	已无古郡熏衣紫，数点缤纷流转死。人间暮色许苍茫，谁是苍茫第一地。雨如沉铁风如水，渐老华灯垂旖旎。绮光郁郁失其心，冷骨轮回深霢里。
木兰花令 人间七日，满眼繁华心上灰  其四 蓝灰日	[当代] 添雪斋	千崖自冷沉暝气，海末青濛风已起。人间无地葬初心，千里哀云浑若垒。长街湿重霓灯靡，片羽零星花色腻。夜阑溶与八方尘，纵有清蓝当幻矣。
木兰花令 人间七日，满眼繁华心上灰  其三 白灰日	[当代] 添雪斋	林花晓露皆霜白，青石新藤于旧宅。人间是日失花痕，一杪繁枝幽也碧。萧寒梦雨无朝夕，袖底凉烟迷惘织。明眸皓色不曾生，弥幻诸天皆古色。
木兰花令 人间七日，满眼繁华心上灰  其二 清灰日	[当代] 添雪斋	酴蘼碎了琉璃朵，暗瓦迷离生碧火。人间春末怯开帘，末世风魂来泣我。清池丝柳冷然娜，清绮芳华依旧么？恍然意想动微歌，透影凄洏随梦堕。
木兰花令 人间七日，满眼繁华心上灰  其一 淡灰日	[当代] 添雪斋	春华如雨默然散，春碧沾衣尤浅浅。人间四月淡如烟，青魄如痴行渐远。春风拂发盈盈眼，春逝无声春夜半。一灯黯黯见流光，似水沉心波缓缓。
醉书三首 其三	[当代] 卢青山	如登岱岳逼苍天，后顾前瞻两渺然。似此虚空谁护我，八十馀年入涅槃。
醉书三首 其二	[当代] 卢青山	非人非鬼究谁何，飘泊徬徨自亦诃。谁能掷我苍苍上，众星丛里筑一窠。
醉书三首 其一	[当代] 卢青山	面如枯壑脊如山，千里盆鱼磨转圜。四十愈来人愈惑，此生真怕与人看。
二零零八年末夜酒中随书	[当代] 卢青山	谁持大块掷箕颠，人厄天灾十以全。坐觉今宵如末世，不知何物作明年。
漯河往鲁山车中四首 其四	[当代] 卢青山	我为逐日力已磨，疲足瘫躯过漯河。斜阳欲堕不能堕，似有人挥鲁阳戈。
漯河往鲁山车中四首 其三	[当代] 卢青山	玉米秋成晒满场，长杨丛立守其旁。老翁更持老烟杆，斜阳影里袅微香。
漯河往鲁山车中四首 其二	[当代] 卢青山	阳光静若水沉波，莽野无人无鸟过。杨叶缤纷下如雨，不知秋意为谁多。
漯河往鲁山车中四首 其一	[当代] 卢青山	头羊老却尾都拖，尾后儿孙角始砣。大野长原空尔尔，嗟无俊足与高驼。
反剥龚自珍诗	[当代] 卢青山	九州瘴气肆风雷，万犬齐鸣久可哀。我笑天公空抖擞，只循低格降人才。
二零零八年六月八晨北京亮马河观钓随书三首 其三	[当代] 卢青山	睡莲圆叶十为丛，小立渔标静若瞢。自喜波中禅久定，渔竿渔者两成翁。
二零零八年六月八晨北京亮马河观钓随书三首 其二	[当代] 卢青山	晨曦对岸浸波红，昨夜啼蛙语未终。杨柳披披髯拂拂，一时二妙并宜风。
二零零八年六月八晨北京亮马河观钓随书三首 其一	[当代] 卢青山	远远浮标间白红，老翁注目等痴童。二三杨柳垂波下，恰受桥南贴水风。
所闻	[当代] 卢青山	囱烟贯日黑虹张，莽莽沙尘暴地黄。共喜缤纷奇五彩，赤潮蓝藻竞辉光。
林前二首 其二	[当代] 卢青山	狞鲸巨力鼓危澜，万族推波孰可拦。一阵长潮倏退后，微鱼断贝满枯滩。
林前二首 其一	[当代] 卢青山	林前明月大光轮，林后声形诡且森。夜幕重重遮护里，蛙蹲鼠立尽如人。
此是	[当代] 卢青山	此是千家万户哀，满城沟壑尽尸骸。残阳照影如相抚，四五归人竦骨来。
忆昔乡居十一月二十日醉书四首 其四	[当代] 卢青山	飓雪来时屋若舟，寒床空甑与谁谋。当年乞米人犹在，已共苍山两白头。
忆昔乡居十一月二十日醉书四首 其三	[当代] 卢青山	西风散淡过吾庐，病父孤儿杖正扶。扶出斜阳扶更返，菊花如酒满归涂。
忆昔乡居十一月二十日醉书四首 其二	[当代] 卢青山	小桥阴底水平铺，砧杵谁家嫂与姑。我自光臀随水下，微虾细蚌满肌肤。
忆昔乡居十一月二十日醉书四首 其一	[当代] 卢青山	青山试雨绿油油，蝶闹蜂喧遍隰洲。只有杨枝无一事，时吹花絮作悠游。
西湖曲院风荷醉书	[当代] 卢青山	池中藕叶半黄欹，池上长条尚拂披。莫道诗人颓且老，醉扶残柳与风齐。
断桥侧见枯荷，记去年离此，与金师有观荷之约，今兹来践，盖已后期矣，因书呈金师	[当代] 卢青山	迟来花色已全无，满目焦黄叶亦枯。只有先生相待意，依然青翠似西湖。
西安大唐芙蓉园曲水池畔独寻 其一	[当代] 卢青山	居然小样似潇湘，坐我苍苔冷石旁。日暮游人归已尽，谁持微雨拂湖光。
题先父亡照	[当代] 卢青山	墙下青柴晒已乾，短髭长鬓尚依然。少年手到中年手，扶著翁头廿二年。
桂林至阳朔舟厕中恭作，跪呈花青同学二首 其二	[当代] 卢青山	浮舟泛泛清秋里，日色微温风略起。好水好山看不穷，使人长忆人民币。
桂林至阳朔舟厕中恭作，跪呈花青同学二首 其一	[当代] 卢青山	漓江窗外绿如蓝，一扇玻璃意以拦。赏目惬心谁得似，安蹲茅厕细观山。
绝句四首 其四	[当代] 卢青山	此生分已泛天涯，偶住西施苏小家。岭外湘累髯似柳，屏中越女语如花。
绝句四首 其三	[当代] 卢青山	牵衣长记泣饥寒，死别倏然廿二年。稚子生辰来不惑，孤茔败草远谁芟。
绝句四首 其二	[当代] 卢青山	微寒岭表已秋深，万里家山渺若尘。病里中年无别事，闲教邻子学乡音。
绝句四首 其一	[当代] 卢青山	一角流波静向东，花情枫意继成红。孤蝉自抱孤枝老，身外西风抑北风？
茫茫	[当代] 卢青山	茫茫人海溷皮囊，彳亍游魂影亦亡。岂是此间归不去，不知归处在何方。
苏无名自QQ问予行踪，随书与之	[当代] 卢青山	行囊落落与谁温，小向江南住一春。可惜西湖酥软水，不能留濯鬓边尘。
画成再赋一章，因留画于金鉴才师许。第不知明年孤山夏至，花势若何耳	[当代] 卢青山	不但荷灵感画师，画灵尤可哺花姿。我留此卷孤山侧，要使明年花更奇。
王伟平兄见拙作，因画荷相赠，以为别语。予乃于案侧更赋是章	[当代] 卢青山	孤山小架笔如椽，蘸取西湖水半天。为我书荷荷亦羡，一时齐向案头偏。
同前夜饮于湖中居外小溪水畔，同者石人	[当代] 卢青山	小瀑微声正及腰，月光浮晕漫长霄。临流一盏清幽绝，想见明朝大海潮。
西湖柳枝词	[当代] 卢青山	薰风淡日暮春初，随地垂垂四五株。软水柔山酥透骨，柳花飞不出西湖。
双桥望雷峰夕照	[当代] 卢青山	万木丛中矗一方，桥边波影泛微黄。人间旧塔成新塔，天上朝阳即夕阳。
苏堤见桃	[当代] 卢青山	西湖古水净无尘，照影颓唐四十身。欲傍桃花心自缩，春光从此属他人。
花城共熊哥清角饮，予为烂醉，略不记省。翌日饭间清角兄为语其状，因索笔戏赋以赠，兼记保安妙语	[当代] 卢青山	重来花市旧卢郎，大酒高杯置一廊。我亦何方可相谢，醉躯百尺与君扛。
西湖	[当代] 卢青山	空濛烟雨小船孤，野老时来挈一壶。万叠楼台千队客，久将人气溷西湖。
西湖书景四首 其四	[当代] 卢青山	时时风过润堪尝，浪起人空势已张。平湖对岸山之背，似有乌云曳雨翔。
西湖书景四首 其三	[当代] 卢青山	拍岸涛波作队排，乌云回合不能开。青山久被烟岚了，静立湖边待雨来。
西湖书景四首 其二	[当代] 卢青山	淡日微光偶透云，半湖微暖半湖阴。谁家艇子拖馀浪，画出阴阳两界痕。
西湖书景四首 其一	[当代] 卢青山	荷花色色照天红，塔影山形掩映中。杨柳不贪光景异，自伸长袖捉斜风。
瑞峰寺天音池荷死而萍兴	[当代] 卢青山	秋风视物直如无，朝过黄花暮荻蒲。唯到此间吹不下，满池萍绿衬荷枯。
酒病稍愈，离院向山，往瑞峰寺涂中五首 其四	[当代] 卢青山	润泥如掌趁芒鞋，雨里兹游信快哉。游客游氛都扫尽，万山空待一人来。
酒病稍愈，离院向山，往瑞峰寺涂中五首 其三	[当代] 卢青山	点缀红黄秋已齐，横岚一抹掩斜溪。山禽自惜天然嗓，逢著尘人不肯啼。
酒病稍愈，离院向山，往瑞峰寺涂中五首 其二	[当代] 卢青山	左抚奇松右枕流，层崖侧畔矗长秋。凝神一刹心千古，过岭緺云尾尚留。
酒病稍愈，离院向山，往瑞峰寺涂中五首 其一	[当代] 卢青山	倚壁沉思意自微，忽闻流石响玻璃。回头瞥见灰松鼠，正附苍崖尾一披。
秋日共老贝兄弟及肖华饮于山中四首 其四	[当代] 卢青山	揭石倦寻龟背螯，溪头坐看碧天高。篁梢久备欣欣意，只待微风小动摇。
秋日共老贝兄弟及肖华饮于山中四首 其三	[当代] 卢青山	短翅雏鸡停石下，长毛小犬卧篱间。山中百物随秋静，只有微风在竹尖。
秋日共老贝兄弟及肖华饮于山中四首 其二	[当代] 卢青山	十里陂陀百亩松，水边秋叶到窗红。此间一屋真堪筑，梦在横桥野菊东。
秋日共老贝兄弟及肖华饮于山中四首 其一	[当代] 卢青山	隔林隐约水潺湲，短屋斜蹊断可攀。小倚苍崖人已醉，一汪红叶在秋山。
醉作犹记	[当代] 卢青山	犹记当时白板书，此身久已污泥涂。长夜杯醪扶到枕，唯馀梦境尚清虚。
睡莲二首 其二	[当代] 卢青山	漠漠长潭接野平，裳衣拂水两青青。玉人长卧沧波上，味著秋风过一生。
睡莲二首 其一	[当代] 卢青山	日暮濛濛雨并风，清寒到水愈无穷。睡莲长卧荷花立，一样深愁态不同。
义乌	[当代] 卢青山	少年惆怅望江南，娅姹歌中万顷莲。今日江南真住定，此身衰飒已中年。
同前凤凰端午竹枝词	[当代] 卢青山	吊脚楼头望眼痴，长潭岗水绿如瓷。龙舟未及回龙阁，满市争传放鸭儿。
凤凰虹桥风雨楼观龙舟赛，同者石人山 其二	[当代] 卢青山	傩鼓江头喧日夜，少年江上去乡关。归来老泣谁能揩，此泪长长六十年。
凤凰虹桥风雨楼观龙舟赛，同者石人山 其一	[当代] 卢青山	苍山依旧伫河旁，水面龙舟桨数行。九十年前人队里，为谁惆怅沈家郎。
凤凰县南门渡口醉遇麓山寺僧，手挈数码相机，且作跨马盔甲照。略与之言，未及细细，戏书其事	[当代] 卢青山	黄卷青灯幽自好，大马长刀态亦横。佛家自有金刚怒，请看少林十三僧。
作上章竟，忆旧所见屋	[当代] 卢青山	一挂霉帘钉败门，断窗鸦轧过风频。如斯老丑君休笑，护得含饥待饱人。
六月四日车中书所见	[当代] 卢青山	豆架瓜塍曲复连，林中散漫出炊烟。老牛携子斜坡上，亦趁朝阳草露鲜。
病中作	[当代] 卢青山	肩高于顶偻生背，漫怪支离貌可憎。此世浮光争掠影，得成形状已难能。
街行书所见	[当代] 卢青山	尘中奔逸抑蹒跚，便有芳春谁复看。二月林园幽一角，木棉花暖雨深寒。
送石人兄归乡度岁	[当代] 卢青山	便向天涯亦傥然，一生呵护是家园。当君白发苍苍地，父母犹持襁褓看。
旧日四时诗 其四	[当代] 卢青山	短褐长髯抚不平，醉哦孤句与谁听。唯有雪花轻似梦，摇摇飘过小窗棂。
旧日四时诗 其三	[当代] 卢青山	绵绵秋雨细如丝，竹杖芒鞋自可持。一日陂塘行一遍，看荷花落是何时。
旧日四时诗 其二	[当代] 卢青山	小石桥阴置竹床，山风向水助清凉。先生夜半微醺醒，不觉床头到月光。
旧日四时诗 其一	[当代] 卢青山	冉冉东风遍陌郊，小窗幽梦正迢遥。不知春色深何似，屋角清溪涨一篙。
同前西江侧待车及夜不至 其二	[当代] 卢青山	山光水色两昏茫，薄有微声在渚旁。事了渔人扶小艇，划开暮色向归航。
同前西江侧待车及夜不至 其一	[当代] 卢青山	青山凝立似思量，暮色横河正郁苍。小艇不知归与住，徘徊洄漾水中央。
木兰花 次韵和颖庐唤云	[当代] 熊盛元	惜春人与春俱瘦，花下沉吟拚尽酒。万重幽恨裹蕉心，欲诉苍冥先噤口。露盘承泪红沾袖，空负补天修月手。一生襟抱几回开，甘守寂寥千载后。
九月某日杂诗六首 其三	[当代] 程滨	道家玄之玄，其实唯保命。霄壤视吾儒，超凡而入圣。弱者老与庄，强者孔与孟。徘徊在两间，只因穷年病。
九月某日杂诗六首 其二	[当代] 程滨	学诗学其法，但莫蹈其意。法者世所同，意者人所异。好诗半缘辞，半缘所言志。言志但言情，已落第二义。
怨学	[当代] 程滨	古之学为己，今之学为人。岂独在今古，亦已验吾身。负笈成局促，吟诗守真淳。朝歌复暮咏，慰此黯怆神。
正月十四记梦	[当代] 程滨	梦遇造物主，再拜询寿辰。帝云廿一载，汝自归本真。吾今二十岁，但馀三百晨。惶遽问所以，为汝不自珍。生机求一线，稽颡泣血陈。帝哀竟恻隐，加我六八春。平居当惜命，临节休爱身。寿则不为槿，殇则不为椿。天地有大德，努力当在人。斯言君记取，书以垂烝民。
栉沐	[当代] 程滨	三日不栉沐，痒处不可禁。皆知浴其体，体内更有心。
浩歌	[当代] 程滨	歌喉久不动，锈迹何斑斑。昨夜一声啸，铜屑满人间。精研复精研，终不返童颜。镜里发侵皤，胸中血自殷。已向风中老，红尘积如山。幽闭在泉壤，眸子长鳏鳏。纵恨生埋没，不改旧痴顽。稽古千秋下，掘出泪潸潸。
戏作	[当代] 程滨	审美非好色，窃书不是偷。弄本写真集，可以不害羞。
雨夜思心	[当代] 程滨	独立抚残躯，此心忽遗落。俯仰安在哉，邈然不可度。踽踽入名山？汩汩沈大泽？浩荡随百川？展转丧沟壑？或遭冷血徒，一任其乾涸。或逢多情客，殷勤藏于橐。多情会有死，橐囊终长缚。天地正纷纭，何处求其钥？转向室中觅，期在身边获。四壁自萧然，上下而求索。可在琴上鸣？可在壁间凿？可在被底吟？可在尊中酌？昨展故人书，故人情如昨。我心既云失，彼心尚可托。忆昔吾心在，自许得天爵。如日耀中天，众星皆有魄。一旦食之矣，黯夜长漠漠。漠漠至于今，浩气久不作。我形衰且病，我神散欲薄。但祝五更眠，一枕梦无噩。寒气渐夺吾，中宵起高阁。冻雨四三点，仿佛闻天铎。泠泠洗尘杂，丝丝深夜幕。夜幕深不见，我眠犹未著。暂得诗百字，明朝还落拓。眼枯真无泪，心湿竟安泊？
掌纹	[当代] 程滨	掌心几条路，平生尽此中。咬牙拳两手，攥得命生疼。
相望	[当代] 程滨	邱生在南国，我窗向北开。相思辄相望，窗外楼崔嵬。纵使楼尽废，此望犹痴呆。君窗今何向，好风自南来。可有相思日，相望极天涯。天涯有时尽，四目何时偕。今夜月无色，当窗失楼台。不复梦中梦，惟见埃中埃。我倦阖双目，心眼清如淮。泠泠三千里，盈盈鉴君哀。各自浚心脉，莫教生蒿莱。相望终相望，聊栖一枝槐。
寓言赢者	[当代] 程滨	临阵欲擒吾，一战三军溃。及我败绩时，赢者惟有爱。
挽贝子	[当代] 程滨	吾生天地间，天地有风雨。避身岩穴中，坐看狂叶舞。吾未求人食，竟为人所虏。知君爱吾歌，重资求其贾。汝为闻吾歌，饲我以新黍。栖身有雕笼，奉食器皆古。间关吾亦歌，实是向天语。何日脱樊笼，重向白云举。汝为稻粱谋，日日去兹土。置我于檐下，熟视则无睹。猛雨如惊涛，倾泻自天府。笼中无可避，汝今在何许。努力战飙风，飙风如利斧。我命如残烛，散作风中缕。汝来收我笼，但把我尸抚。汝知我心伤，孰知汝命苦。汝在天地间，天地樊笼汝。风雨旦夕至，剩汝独伛偻。
雨中御车	[当代] 程滨	密雨洗车窗，车窗明如鉴。密雨打车篷，如盾搪乱剑。密雨猛且凉，前涂泥且陷。我车非公交，何处是一站。
拟古	[当代] 程滨	君为我之终，我为君之始。一世未相逢，安知曾有你。君为我之终，我为君之始。对面即天涯，两心不盈咫。君为我之终，我为君之始。拼得霎时真，何恤千夫指。君为我之终，我为君之始。君心雨中花，我心霜中死。
尼莫	[当代] 程滨	有鱼小丑名，有缸大如鼐。鼐中同游者，零落一一馁。我心独超然，得食便自在。持此寂寞身，优游二三载。一夕易朝市，吾命终谁宰。剩水入沟渠，有日到东海。
梦马玢	[当代] 程滨	问君何为者，吾门生马驹。相逢十年上，意气满江湖。升堂未入室，总不好吾儒。携君访秦青，悲歌学喑呜。学歌才七日，一鸣惊万夫。遂教数年里，歌哭伴氍毹。负笈投异域，沧海隔微躯。君心如孟尝，到处得其徒。知我在故国，白发点青颅。昨夜忽邂逅，仿佛室一隅。排闼逐君去，相失在通衢。独立众生海，不觉青衫濡。倏尔一梦觉，万事已模糊。唯有枕边泪，泠泠不欺吾。
成双曲寿迦陵师	[当代] 程滨	迦陵翩翩出灵山，的的莲实衔人间。田田叶敷映碧湾，灿灿花发照朱颜。世路茫茫阻且艰，乡梦悠悠不肯删。梅园妙音咏关关，驼庵正法得班班。脉脉诗心启冥顽，岩岩仰止安可攀。九品莲开自闲闲，莫辞年年酒色殷。
岁暮服布洛芬歌	[当代] 程滨	今冬有奇寒，冻结漫天宿。嗟予痼疾作，听断五更漏。佗鹊丧千载，海内绝艾灸。尚有西来丹，五毒百炼就。一粒暂如初，久服折人寿。寿夭不可知，转忆初出幼。十五始学诗，青灯对一豆。垂手月明中，独立风盈袖。浴血得诗魂，百战穿甲胄。鏦鏦复铮铮，流年蚀成锈。锈甲刺丹心，哀鸣无所救。举头不见天，沉霾吞宇宙。回首更茫茫，永失所出岫。巍巍庙堂中，狰狞正率兽。邈邈道途间，万夫争逐臭。我纵侪大椿，何处江山旧。踽踽终夜行，漫漫无白昼。不若一夕安，百年谁复究。
贺子璇弟十七初度	[当代] 程滨	长安张子璇，十六入幽燕。一身无长物，诗囊不去肩。偶观囊中作，湛若清泠渊。其深不可测，厥笔巨如椽。虽云师事予，胎息于昊天。天恐斯文丧，谪命下秦川。太平隐乱象，来日真可怜。漫漫未央夜，时仰此玑璿。君今求一第，僶俛扰清眠。遥知东海畔，畸人操无弦。无弦谁解听，濩落众人前。熏风应解愠，相期在明年。
寄添雪斋	[当代] 程滨	我生居渔阳，君家在南国。十载三觌面，去住无消息。我诗淡且枯，君诗灿五色。微信君不来，微博非我域。平行无一言，临事倾其力。振翼发天池，直上穷发北。感君至诚怀，愿君发如墨。看我几缕髯，无复当年黑。
和陶归园田居五首 其四	[当代] 程滨	人生空自苦，何不逐欢娱？繁华能几世，再至成丘墟。衰草没篱落，云是古贤居。古贤成膏土，空肥所植株。人心非草木，万感毁晏如。不觉百年寿，能有几日馀？尧舜勋赫赫，浮云过太虚。太虚如返本，寂然一事无。
和陶归园田居五首 其三	[当代] 程滨	徘徊在歧路，好梦渐依稀。仙乡渺未即，羞怍岂言归？策我玄黄马，著我百结衣。颠沛征途上，初心已相违。
和陶归园田居五首 其二	[当代] 程滨	海客谈仙山，归家备轮鞅。困顿风尘中，久有青云想。岂独我有心，举世纷纷往。遂教垄亩间，荆棘日生长。回首一方田，立身苦不广。异日乘云气，御龙游苍莽。
和陶归园田居五首 其一	[当代] 程滨	我生在都会，几曾见青山？髫龀事经籍，侵侵及壮年。天地如回水，浮沉莫测渊。偶然登高地，中有一方田。岁时三得酒，沉醉长林间。海外归奇士，恢弘众人前。云有藐姑射，绰约隔轻烟。相邀九华帐，携手浮云颠。何为亲农事，日日不得閒。残篇束高阁，将心法自然。
思量	[当代] 程滨	往事思量尽，频年不展眉。生憎当代事，情系晚唐诗。怕做雕虫手，翻成刻骨悲。六朝人所羡，三代自常期。惭愧为人子，濂溪是我师。林花飘远树，萍水涨秋池。故纸非千古，胸襟渺四陲。昌黎今若在，万里为驱驰。
彷徨十二韵	[当代] 程滨	此心何龃龉，中夜独彷徨。神寤形还呓，衾暄梦已凉。一身行踽踽，四野黑茫茫。白露泠南浦，青磷烁北邙。舟虚苔噬舵，寺废月留墙。郁郁蟾蜍阙，森森蝙蝠翔。寒虫凄古墓，猛虎裂高冈。觳觫风批颊，缠绵路转肠。回望歌舞地，不见郁金堂。怀石魂将灭，卜居气欲狂。美人流鬼蜮，孺子立沙场。璇玑今底在，为我耀微芒。
雪	[当代] 程滨	彤云碾碎一天银，万里江山入玉轮。乍省残泥曾是雪，冰清无力罨红尘。
将试	[当代] 程滨	冬严昼短夜加长，学子临闱秉烛忙。冷眼他人书读破，拼将落第卧高床。
捐扇	[当代] 程滨	捐扇经年易再擎，琴弦自断不思鸣。洵知心碎全无爱，聊把新欢补旧情。
将冠	[当代] 程滨	似见咿呀初学步，谁知冠礼竟加余。春秋铸就慵疏性，辜负家藏几柜书。
观鱼	[当代] 程滨	万树千蝉鸣碧柳，薰风吹燥冷梧桐。池鱼未解观鱼意，频起漪纹有数重。
除夕隔夜茶	[当代] 程滨	宴坐寒斋正可怜，清茶为我警愁眠。从来隔夜休重饮，何况今宵又隔年。
剃须	[当代] 程滨	蓄须心事不胜悲，一缕枯髯一缕思。同砚讥嘲浑不管，为君削却万茎髭。
校中昼寝问周子乞茶不得	[当代] 程滨	觉后乞茶高榻间，同门不予一何悭。蓬窗看取参差木，羡煞蓝桥叩晓关。
蓄须	[当代] 程滨	髭须刺刺转狰狞，寝子由来最重情。为问巴黎茶花女，何如左海冷红生。
忆至日梦	[当代] 程滨	细细蛾眉细细腰，檀奴携汝搅良宵。兰因絮果如斯尔，犹自纠缠不肯饶。
听刘立福聊斋	[当代] 程滨	不择好音籁自鸣，犹嫌笔下欠分明。世间曾少狐妖未，但少狐妖一段情。
丁丑中秋三鼓月有食之与弟涛同玩	[当代] 程滨	十馀年上雨流星，昆玉同观立后庭。又得今宵食明月，尽知圆阙与阴晴。
即目	[当代] 程滨	纱窗尽日覆尘烟，点雨添痕指甲圆。一晌潺潺征妙句，催诗未竟反催眠。
行被秋雨觅合欢草不得	[当代] 程滨	秋雨溟濛荐骨酸，才知春事又阑珊。空馀一树伤心碧，不许多情觅合欢。
入伏写怀	[当代] 程滨	初通错处难知错，久困情中岂恋情。碧落红尘原两地，谁家留住许飞琼。
望云	[当代] 程滨	青天借取作文章，万古飘飖永未央。不读秋风汉帝赋，痴心犹向白云乡。
读书案寄语有感六首 其六	[当代] 程滨	乳臭未干不自知，言空四海写狂诗。英雄自古藏锋锐，谁似国朝黄口儿。
读书案寄语有感六首 其五	[当代] 程滨	有缘迢递必相耽，薄命绸缪终是婪。多少红灯听密誓，空为知者作资谈。
读书案寄语有感六首 其四	[当代] 程滨	大欲存焉日日深，如饥似渴滥呻吟。秽言留与来人看，自慰之馀可诲淫。
读书案寄语有感六首 其三	[当代] 程滨	无与士耽尝共怜，白衣苍狗世情迁。痴心女子今何在，触处男儿骂薄儇。
读书案寄语有感六首 其二	[当代] 程滨	铅华抹尽现真形，长语谰言骇视听。不畏天公钳恨口，史鱼良笔正堪型。
读书案寄语有感六首 其一	[当代] 程滨	鼠尾钉头草复欹，也无文采也无奇。古今多少平常语，同病之中自可悲。
偶成起句用周同年航应试语	[当代] 程滨	家中开花院中落，盘桓不去偎香阁。毕竟只爱可怜春，同伊飞过鞦韆索。
郑州一象患类风湿捐赠者数千人逾万元闻之有感	[当代] 程滨	文殊宝骑近如何，一样呻吟一样瘥。万众慈悲医老象，何人解道病维摩。
书愤三绝 其三	[当代] 程滨	老母平居惹火焚，小姨街市裂湘裙。灵魂自此埋惊悸，嫁做遥天一片云。
书愤三绝 其二	[当代] 程滨	连天野墓受风皴，半是深闺待字身。月老无心念殇女，轻抛玉体餍东邻。
书愤三绝 其一	[当代] 程滨	阿娇兀自不知春，豺狗群中啮豁唇。傍有爷娘难掩面，愔愔齰舌复穿龂。
有感	[当代] 程滨	轲死程朱传道统，时贤终食尽违仁。经书义理浑无视，信口评儒笑杀人。
张毅师谓当今学术即西洋学术闻之百感交集	[当代] 程滨	伏首西洋尽贰臣，苍天可要丧斯文。世无程子中兴孔，我是鲁连不帝秦。
拟饯别同窗	[当代] 程滨	他乡负笈未如归，饮散落花泪自垂。惹动姜郎一生笑，人间别久不成悲。
某夜股痛不能偃卧坐俟天明三绝 其三	[当代] 程滨	坐到萧斋清漏喑，人生似此更何寻。惟将一夜鳏鳏目，映出悠悠万世心。
某夜股痛不能偃卧坐俟天明三绝 其二	[当代] 程滨	此身恨不赴幽冥，残疾何堪起众生。最是堂前忧老母，佯装健步已难能。
清明	[当代] 陈振家	城北青山杂墓群，清明祭扫往来频。愚能善恶俱黄土，贫富显衰同劫尘。昔日是非都哑默，当初争竞累伤神。人生百岁匆匆过，浮利虚名莫认真。
读史有感二首 其二	[当代] 陈振家	欺世但凭三寸摇，诋诬只要一时枭。假真马鹿谁分辨，生死鸡虫任大潮。绝路嗣宗徒哭泣，善歌郑袖足妖娆。一篇读罢情怀恶，月色朦胧照碧霄。
读史有感二首 其一	[当代] 陈振家	社稷将颓行有徵，弊端屡出鄙贪生。权凌国法律虚置，理小金钱义欠平。狡吏胡编清治绩，当途喜听感恩声。渐微未觉成通蠹，势及分崩悔不争。
忆儿时	[当代] 陈振家	人生快意莫如童，腾跃翻翔小鸟同。践草分花追蛱蝶，攀崖走树捉飞虫。湖山隐静约藏找，旷野开宽玩守攻。未识人间有愁苦，天真烂漫笑由衷。
兵马司林	[当代] 陈振家	少小寓居兵马司，宽深府第足神驰。檀龛危峻望生畏，木槛嵯峨真我欺。追蝶常蹂花径草，弄珠屡跨石门狮。二三腻友尤欣跃，搜斗蜗牛无限期。
感诗三首 其三	[当代] 陈振家	风动春池起皱波，驱辞逐貌费摩挲。情藏胸臆翻腾久，笔到吟笺折扣多。欲弄骊珠无手爪，漫搜龟镜堕巢窠。读书未至通神境，即有奇思又奈何！
感诗三首 其二	[当代] 陈振家	立意恢奇是脊梁，休耽雅俗费周章。旧瓶精美诚良器，新酒清甘有异香。已死陈词成粪土，初萌秀语实刍粮。风骚端合为时作，敢与先贤较短长。
感诗三首 其一	[当代] 陈振家	作诗何必太拘泥，意切情真便入诗。句若同工还正格，律如妨意且偏离。曾哦绝唱存拗体，未见名家为皱眉。流畅清新须记取，长吟短咏总相宜。
阳台闲眺	[当代] 陈振家	门对葫芦山正中，抬头每日见茏葱。鸟逾幽树斜穿白，花映晴湖曲折红。出岫闲云横素练，抹山微雨弄涳蒙。浮生早淡功名事，且效东篱采菊翁。
春游漫成	[当代] 陈振家	雾隔碧溪桃李妍，芊芊细草翠相连。数声杜宇鸣山谷，两个鹭鸶来浦前。蓬屋孤清烟袅袅，竹排闲静水涓涓。分明一幅春光画，描出江村二月天。
读红学研究中无聊之考证有感	[当代] 陈振家	红楼研究近乎玄，彷佛雪芹成大仙。鸿爪蛛丝强附会，杯弓蛇影苦征铨。象牙塔里搜无限，牛角尖端钻欲穿。酒后茶余姑妄听，神吹价值我茫然。
晓行	[当代] 陈振家	绿水涓涓绕碧村，晨风袅袅拂行魂。踞阎小犬吠生客，寻食雏鸡啄竹门。接地青天斜晓月，粘山薄雾吐朝暾。农家浣女传喧笑，春色一溪漂彩痕。
有议	[当代] 陈振家	好汉名流各诡奇，荣华富贵灭良知。隋炀无道弑亲父，吴起因贪杀淑姬。吕布求兵强送女，易牙献媚竟残儿。匹夫匹妇甘藜藿，也识天亲无妄欺！
读文章体裁未收对子有感	[当代] 陈振家	对联研撰岂雕虫，应与诗词齐见雄。书挂殿堂文味足，句标名胜景观融。若非郢匠运斤手，焉得庖丁游刃功。谁谓斯裁闲笔墨？划归游戏实非公。
游滇边	[当代] 陈振家	峻崖千仞半空悬，摇绿披苍泻瀑泉。鹭影斜投青壁外，松枝倒挂白云边。九层岩谷猿频叫，一派杜鹃花欲燃。山子未知风景贵，不收远客买山钱。
观潮	[当代] 陈振家	独怜沧海浪滔滔，偷暇来观动地涛。容纳无垠回复迥，翻腾弘广接天高。英雄枉作风尘叹，志士徒生虎豹韬。块垒胸中久茅塞，劳渠此刻为冲淘。
赴郑州途中	[当代] 陈振家	旅途寂寞奈其何，邂逅佳人瑟柱和。赖有瑾瑜参雅论，愧无风采匹娇娥。欢颦两妙姱容好，文议俱嘉才识多。谈兴方浓忘站次，翻嫌铁马快如梭。
过洛阳	[当代] 陈振家	历尽风流古洛阳，花中国色牡丹乡。龙门高矗标声价，嵩岳西来聚祉祥。卢舍那高瞻武后，洛神赋美忆陈王。旧都灵气依稀在，坐使书生吟兴长。
肇庆七星岩	[当代] 陈振家	端州四望少奇峰，飞出七星诚不同。婉丽未输西子美，玲珑犹有桂林风。摩崖细刻前人句，溶洞潜通明帝宫。倘若东坡昔曾过，名岩今日气尤崇。
武汉长江大桥	[当代] 陈振家	谁向东西划一痕，神州南北此中分。雕龙骚客兴吟句，逐鹿兵家起战云。九省通衢标重镇，八方商旅聚行群。而今天堑成通道，辐辏中枢日孔殷。
黄鹤楼	[当代] 陈振家	巍巍杰构耸嵯峨，湖楚千秋胜迹多。玉笛梅花思李白，铜琶铁板忆东坡。风云变幻霸图尽，波浪沉浮志士过。唯有名篇传万世，楼坍楼复岂消磨。
读科技报有感	[当代] 陈振家	百年科技鼓雄风，迅似流星气似虹。尺矩荧屏窥世界，寸宽电脑纳殷充。巡天飞器遨河汉，探粹基因析化工。应信由兹加百载，宏微两极可融通。
人日探春	[当代] 陈振家	独寻东野赏春工，未了余寒带谷风。初叶草芒浮嫩绿，欲花珠蕊吐微红。池塘雾绕鸭凫水，岸曲枝疏鸟越空。造化尤谙晕墨美，江山宛在画图中。
谒成都武侯祠	[当代] 陈振家	分明题额武侯祠，主殿赫然昭烈仪。名实难符谁授意，君臣有序岂能移。定思死后酬三顾，谋共禋祧享四时。先哲深明丞相志，故将祠庙树新奇！
黄花岗	[当代] 陈振家	腐败无能何以堪，外欺内困百官贪。将颓社稷多枭贼，匡救中华有烈男。首义虽摧豪气永，继旌终胜寸心甘。陵园供与后昆仰，彪炳千秋耀岭南！
姑丈缘家事成诗二首因步其韵 其二	[当代] 陈振家	从来世事总相因，爱及钟深自见神。苦难频经亏共济，丰余反顾要同珍。门盈和气家能旺，福至白头情更亲。吾丈胸中藏五岳，区区芥蒂究能真？
姑丈缘家事成诗二首因步其韵 其一	[当代] 陈振家	家庭自应暖如春，舌剑唇枪徒费神。偶遇偏差还互谅，纵谋进退共征询。言词轻重唯求睦，兄弟批评非不仁。弗较妇孺欺怨句，坦然正是丈夫身。
咏张良	[当代] 陈振家	欲雪韩仇久切牙，暴秦兼掠失邦家。兵书巧遇圮桥履，天意难成博浪沙。假手汉师非始志，间除国耻自堪夸。名成三杰传千古，勇退全身识有加。
因悼先君奉和姑丈元玉二首 其二	[当代] 陈振家	讣电飞传达我姑，敢邀大驾就长途。万般情谊由衷发，千里征程戴月趋。劫漫山河难曰聚，情充肺腑岂云无？殷殷隆意深铭记，倘得机缘报不逾。
因悼先君奉和姑丈元玉二首 其一	[当代] 陈振家	华星忽坠瞬间驰，鹤驾将归恨不知！神气难持心意乱，音容欲觅梦魂迟。但悲骨肉分离日，长痛功恩未报时。戚戚孺思何处诉？唯凭新冢致哀诗。
春野	[当代] 陈振家	秀竹农家连短篱，小溪桃影荡涟漪。圆塘水动银鳞跃，斜杪花颠黄鸟离。清瘦远峰横雾霭，婆娑榕盖拂根丝。盎然春意盈郊野，满眼风光竞入诗。
过南村	[当代] 陈振家	黄芦绿竹绕溪边，縠皱波纹连远天。一橹轻柔摇欸乃，百花闲媚笑嫣然。苍山落照衔霞彩，暝野疏星拥月娟。多少赏心愉悦事，未须宴乐与歌弦。
游滇池二首 其二	[当代] 陈振家	兴来直上罗汉巅，风卷长天两袖翩。七八白鸥浮碧落，两三秀崿锁沧烟。云津极目嗟空阔，风物动心思沛然。孙冉一联真俊拔，更无佳什匹其肩。
游滇池二首 其一	[当代] 陈振家	四月昆明春正宜，赏红踏翠到滇池。龙门欲谒攀岩壁，鸟道不期逢傣妮。南诏凡山多古怪，高原有海却新奇。魁星持笔将何与，遮莫邀余为作诗？
自柳州下羊城	[当代] 陈振家	揖别南昆子厚公，楼船东去若奔龙。一川畅达穗千里，两眼酣收桂万峰。岂学老残耽世事，只追霞客狎游踪。邦家自有贤明在，不值忧焦芥我胸。
谒柳侯祠	[当代] 陈振家	我来瞻仰已秋辰，好大祠堂不见人。乱叶因风吹簌簌，丰神依旧蕴斌斌。公无财货佑庸昧，自失趋参蒙暗尘。文字至今招损甚，千年名迹待谁珍。
游武昌东湖	[当代] 陈振家	车入东郊情意愉，武昌鱼美小尝厨。屈平高啸行吟阁，游客笑喧梁子湖。林木葱茏环曲岸，水波澄澈映天衢。更怜风景清佳处，又向芦洲岛上凫。
路南观瀑	[当代] 陈振家	连峰迭嶂忽中开，雾气随风扑面来。百丈岩阶飞素练，千重翠壁动春雷。螭蛟赳赳潜潭底，珠玉纷纷溅石台。山静瀑喧皆尽美，滇边秀色足徘徊。
由成都乘波音机赴昆明	[当代] 陈振家	弹子离筒箭别弦，凡胎此日亦升天。驱云逐雾同骑鹤，御气凌虚已列仙。云贵莽苍奔万马，蜀都渺邈隐微烟。遐荒游目方愉悦，忽见春城扑眼前。
古琴台	[当代] 陈振家	遽失知音万念灰，碎琴痛哭此江隈。文章自古少同调，功业一波多九洄。投契但须倾肺腑，交朋尤重惜英才。伯牙当日幸曾遇，胜我不逢千百回。
谒滕王阁	[当代] 陈振家	滕王新阁倚斜阳，岸树萧疏叶半黄。庐岭南来秋浩荡，赣江北去水苍茫。阎公伟饯留佳话，童子飞毫吐妙章。唯憾英才天不纵，游观遗迹枉增伤。
黄河	[当代] 陈振家	车逐红尘朝渡河，泥沙滚滚泛浑波。嵯峨堤岸壁危耸，狭窄江心水不多。九万里河萦曲折，百年人事见蹉跎。母亲奶汁流将竭，休复重生黄土坡。
少林寺	[当代] 陈振家	禅宗原与世无争，影视初鸣宇内倾。毕竟人心偏好斗，如何释子也贪名。伽蓝自此成墟市，少室于今烦俗声。即使忠忱扬国粹，色空二字辩难明！
羊城逢兰君	[当代] 陈振家	难豫相逢在异乡，十年不晤各茫茫。颊间仍现昔时靥，身上已非先日妆。邂逅深情眸里见，颠连往事笑中忘。相询别后归何处，话到唇边又敛藏。
川上二首 其二	[当代] 陈振家	碧天西望无尽头，万古昆崙注此流。化育八方蕃隽杰，博连九派沃青畴。山川集胜绣长卷，吴蜀飞波济巨舟。他日宽余得优便，定来三峡作遨游。
川上二首 其一	[当代] 陈振家	滚滚长江去似驰，孔丘曾叹逝如斯！一身万里经行遍，半世双瞳阅历奇。君子无成贫亦德，小人得志富何裨？人生同此匆匆过，谋事唯求莫我欺。
出差	[当代] 陈振家	窘甚何能到处游，年来惭愧作销售。日穷口舌掏心肺，夜虑行程扳指头。亭午走观慈母竹，近昏赶访岳阳楼。兢兢唯恐怠公事，一刻功夫未敢偷。
端阳有赋	[当代] 陈振家	底事忠良万万千，独教屈子得人怜？非因众志向荆楚，缘有忠忱铸什篇。端直已昭人格美，贞坚不为国殇迁。峻标淑质感天地，赢得民心同肃然。
台风警报	[当代] 陈振家	一年数度报台风，灾及何方验不同。但见连朝阳苦烤，未知谁日飓行空？乱云初现龙悬尾，沸海忽传船下篷。人力他年定能训，暂教箕伯逞英雄。
旅次午暇	[当代] 陈振家	风轻日软午晴秋，横捧古诗聊卧游。紫桂分香萦枕畔，黄花弄影到床头。倦浓眼涩字如蚓，手滑神迷册似鳅。转瞬魂飞千里外，又归海角放黄牛。
重到石沟农场	[当代] 陈振家	远来重探旧家园，败砌人空草蔓蕃。茅壁口开如欲诉，芭蕉心卷竟无言。伫看溪树思潮涌，乍忆山民情谊翻。念念难忘曩时乐，十年曾此避嚣烦。
重访海南舟中作	[当代] 陈振家	轻鸥片片逐征船，两岸芳洲影渐阑。衿臆追随波浪壮，吟眸已共海天宽。半生板荡留重忆，十载风云带笑看。料得故人情泄泄，再尝椰汁叙甜酸。
夜宿潭江镇	[当代] 陈振家	例行差事不遑它，取道丰良客地过。只有坐船能进镇，惜无便径可乘轲。市廛恍睹千年迹，宿邸如投十字坡。入夕空街聚蚊阵，水声拍岸鬼吟哦。
万有造人有叹三首 其三	[当代] 陈振家	万有造人藏巧招，世间何处不风涛。侵身病毒千般虐，夺命天灾百样遭。贪欲自私难遏止，种群宗教死争鏖。斯神自握死生券，教汝无能慢慢熬。
万有造人有叹三首 其二	[当代] 陈振家	万有造人藏巧招，一分兰蕙九分蒿。贤能有吻皆花灿，愚俗无知作马劳。几个渠魁挥大棒，成批冤鬼死横刀。皇天袖手闲观看，加减乘除人自操。
万有造人有叹三首 其一	[当代] 陈振家	万有造人藏巧招，既贻美酒又参糟。只供一颗聪明脑，不授三根救命毛。团结弗如蜂蚁固，相残远比羽鳞高。地球污染成灾难，举世尚为争战鏖。
赴广州途中	[当代] 陈振家	才离鮀渡去如翔，天色微明向五羊。头上残蟾飞不迫，两旁乱树走慌张。乍观无路又衔接，骤过崎岖顿抑扬。欲看他乡风土异，开窗放景入车箱。
有叹	[当代] 陈振家	不惑之年一野夫，再无血本可供输。几瓢马料由人定，半壳蜗涎聊自濡。愁杀治庖炊黍妇，难安待哺读书孥。逢人强作旧潇洒，照样吟诗瀹茗壶。
守拙	[当代] 陈振家	下海捞金胆未坚，谋生唯赖薄薪牵。泥诗敲韵僻难改，守拙安恒性已然。耽句错投归宿处，买书误用养家钱。山妻见惯不相怪，人笑我迂伊益怜。
官爷二首 其二	[当代] 陈振家	关系纵横加奉承，不需资历与才能。竽多人杂频频奏，俸厚灾轻步步登。小错经常同彼此，大关难过且调升。居然稳固如山岳，鉴定条条合准绳。
官爷二首 其一	[当代] 陈振家	衙斋小小老爷全，细细分工各拥权。报纸数张看有限，闲言万遍侃无边。偶逢科目烦抬手，若碍关防偏弄玄。扰扰诸公胡不警？如磐交椅与皇钱。
无题四首 其四	[当代] 陈振家	弱质难禁风雨横，遗留秀靥记终生。莺晨怯对红花灿，霜夜空惊素月明。蕙魄几时归绮梦，书生老去剩诗情。欠君一担相思债，还到何年方始清？
无题四首 其三	[当代] 陈振家	秋雨秋风草木衰，鸟飞花老旧楼台。春归何处身成谜，梦到痴时意未灰。幽忆潜翻思不断，柔情重织恐为灾。昔年一掬横波泪，廿载灯前扫弗开。
无题四首 其二	[当代] 陈振家	岁月倒流安可期，曾经拥有已心驰。人生参半笑和泪，世事轮回憾与痴。且忍低眉看燕逸，莫悲挥手送春离。中宵望月徘徊久，忽忆清凉玉臂支。
无题四首 其一	[当代] 陈振家	月夕长堤笑语亲，凭谁重拨此天真。发黄照片枉呆读，已白鬓丝空自珍。往事如风难捕捉，旧情似水亦漂沦。秦淮一去成终诀，小鸟今依何处人？
辛酉元日	[当代] 陈振家	物候推移斗柄东，新禽欲啭怯春风。草芽初吐螳螂碧，花蕊微开玛瑙红。客至贺正传橄榄，兴来放炮逗儿童。古城劫后人心定，会见今年气象隆。
小村	[当代] 陈振家	瘦竹斜撑鹤膝枝，稚榕矮短已生髭。三间陋屋成村落，几座青峰映曲湄。只为猎山留猛犬，非因防盗插疏篱。凭知渠辈甘清苦，门上糊张福字儿。
生计二首 其二	[当代] 陈振家	几十元钱六口家，人分两地一程车。愚夫公暇犹加点，痴妇工余忙绣花。儿子人前仍邋遢，椿萱背后暗咨嗟。天心信有加持日，会使寒藤也结瓜。
生计二首 其一	[当代] 陈振家	十载重来人事非，生财乏术苦撑持。恨无仙气吹钞票，孰借风机泵幼儿。补贴夜餐加点费，添花日用辅旁支。平生可贵鲜奢望，薯角稀糜未皱眉。
学说	[当代] 陈振家	学说纷繁似聚蚊，未能卒读两瞳昏。不求甚解为焦距，难得糊涂是快门。夫子堂前休细问，郇公厨下勿多蹲。骚人学究非同料，留与专家慢品论。
回城之初生活窘迫有感二首 其二	[当代] 陈振家	仇家偏惹赵公明，月浸蓬居四壁清。接手欣捞救命草，转身遽化蒲公英。阮囊屡报烽烟急，家计如闻羽檄惊。幸赖山妻分一臂，三餐不让饿肠鸣。
回城之初生活窘迫有感二首 其一	[当代] 陈振家	身非我属又回迁，掉首人生不惑年。南浦珠还光泽暗，西江水到辙鱼蔫。爪拳一对怎糊口，老幼两端难脱肩。天授庸才无话说，茫茫前路听其然。
陋室遣怀	[当代] 陈振家	陋巷蓬庐恬淡仍，胸襟未失旧丘陵。檐低路隘侧身惯，雨骤风横过眼曾。秃笔真堪成老伴，好书每引作良朋。偶因吟事耽酬应，素位风光乐不胜。
赋归三首 其三	[当代] 陈振家	长歌揖别白云隈，不忍妻孥没草莱。满脸霜纹镌岁月，一囊秋水赋归来。骨头未改土膏黑，心境依然蜡炬灰。散逸十年成积习，恐应难副养家材。
赋归三首 其二	[当代] 陈振家	已属栖岩澹荡身，又为变故返风尘。岁临不惑渐安重，性至无争岂耗神。应料山河非故态，恒思物理定更新。唯怜旧日檐前燕，重到茅斋不见人。
赋归三首 其一	[当代] 陈振家	重入黄尘百感牵，琼涯一掬海云边。浮生复作鸿途始，买棹无关蔗境迁。风雨烟波何日再？晴宵月镜此时圆。十年赢得身非我，欲闭情封听自然。
回城	[当代] 陈振家	昔年今日是和非，飞去飞来作令威。十载重新观世事，一春依旧说芳菲。杀蛟周处恐难觅，失马塞翁徒盼归。莫道关河无变化，繁霜渐褪草初肥。
山栖放吟 其九	[当代] 陈振家	一饱争教万事空，庙谋于我马牛风。鱼虫生趣漆园吏，岩壑情怀彭泽公。细煮早茶声似啸，狂歌新句气如虹。生无济世匡时朮，何必随人怨数穷。
山栖放吟 其八	[当代] 陈振家	云涌烟缭千岫环，独淹穷僻守疏顽。尘埃老我贫寒里，风物撩人岩壑间。无用诗词堪寄兴，有涯学问适帮闲。高吟四顾何谁赏，自洒天花方外山。
山栖放吟 其七	[当代] 陈振家	国有贤能不我操，铅刀闲置似秋蒿。曾仪忧乐岳阳范，终爱田园彭泽陶。杭海浮身投远岛，望云额手别尘嘈。夜无盗警无他事，写点鸡虫得失骚。
暴雨三首 其一	[当代] 陈忠平	暴雨欲来云乱浮，生生遮断最高楼。闷人天气宜僵坐，独有诗心尚自由。
醉妹病愈归来同嗟拾叶诗社往事得句	[当代] 陈忠平	往事烟云仍记否，杂陈五味酿为酒。千杯万杯醉何辞，踏破荒山招旧友。
桃红索句补记今春幽兰观桃不得事酬之	[当代] 陈忠平	最怜春上小桃枝，曾嘱东风细细吹。天若长如人所愿，世间不必有胭脂。
豫章客中应江右诸子之邀郊游 其三 东华兄仰滑跌水沟戏作	[当代] 陈忠平	镇日逢迎酒肉昏，其中积秽隐难言。放怀难得春勾引，错把清溪当浴盆。
豫章客中应江右诸子之邀郊游 其二 跌水沟滑足得绝句次韵草啸兄	[当代] 陈忠平	二月共探梅岭春，半阴半霁最宜人。我惟爱此清溪水，一洗芒鞋净客尘。
冰砚以茶具见寄草成四绝答之 其四 茶海	[当代] 陈忠平	竹木刊空海可藏，百泉滋味最先尝。知音散去杯收尽，留取浮云澹澹香。
冰砚以茶具见寄草成四绝答之 其三 茶杯	[当代] 陈忠平	蟹眼新开浅碧浮，卢仝七趣倩谁谋。果真茶味如禅味，莫管陶泥与玉瓯。
冰砚以茶具见寄草成四绝答之 其二 公道杯	[当代] 陈忠平	谁言公道不能量，万事由来有短长。自笑未生青白眼，却将甘苦遣同尝。
冰砚以茶具见寄草成四绝答之 其一 茶炉	[当代] 陈忠平	吃苦生涯真可诗，閒愁一例自消之。不须柿叶搜山尽，我煮清风有电磁。
除夜口占贺岁绝句	[当代] 陈忠平	接引春君促岁华，风云雷电自交加。吾人别有诗怀抱，爱惜当窗一树花。
二月十四夜	[当代] 陈忠平	西历二月十四夜，心电叠波峰壑殊。绾取玫瑰春一束，却教梦雨湿模糊。
偶感	[当代] 陈忠平	閒来偶过水云村，满眼风痕杂雨痕。毕竟天心无厚薄，也分微碧到蓬门。
莫名兄将返美猫儿拟饯行杭州望湖楼有诗先寄予不克往次韵酬之	[当代] 陈忠平	隔云遥向望湖楼，千里呼杯一醉休。恨不尽倾彭蠡水，为君洗却故园愁。
孤坐无聊忆今春有『若恐伤春愁欲绝，馀愁惜取到清秋』句因成一绝	[当代] 陈忠平	春馀曾许惜馀愁，藉此愁心荐素秋。孤雁拖烟不成字，一声清啸尚悠悠。
中元夜读有鸟蜷窗因成一绝	[当代] 陈忠平	夜色清凉水不如，云移素影月徐徐。依稀有鸟蜷窗外，疑是先人诲读书。
应江右社友之邀题行乞图	[当代] 陈忠平	芒履牛衣竹杖随，嗟来能饱任人嗤。漫看两袖清风者，夜半笙歌未可知。
象湖雨中与诸同仁聚饮共庆江右立社	[当代] 陈忠平	好友招邀一畅怀，湖光荡漾向人开。春风若解诗情趣，化雨涓涓漫酒杯。
题象湖断桥	[当代] 陈忠平	湿翠熏红各自娇，桃源一望水迢遥。何当借我神丁斧，斫取长虹接此桥。
上元夜饮	[当代] 陈忠平	酒虫与我别多时，可共今宵一醉之。不必烦邀上元月，由他独醒照痴痴。
迎春杂诗十首 其十	[当代] 陈忠平	说可忘时真可忘，梅须柳眼各迷茫。只应不作吟春句，早把诗肠换酒肠。
迎春杂诗十首 其九	[当代] 陈忠平	莫为思春小倚阑，徒怜春色幻千般。多情风夹无情雨，吹滴花心和梦残。
迎春杂诗十首 其八	[当代] 陈忠平	烟花风月许知音，无事惯为无病吟。岂是情多偏自扰，春心不合托诗心。
迎春杂诗十首 其七	[当代] 陈忠平	新年烟雨旧池台，料峭春寒漫酒杯。红烛依然摇梦语，心花不复向人开。
迎春杂诗十首 其六	[当代] 陈忠平	别君一去见无期，已动春心何所之。最不堪听莺燕语，如人窃窃诉相思。
迎春杂诗十首 其五	[当代] 陈忠平	雪霁如何云不开，生生遮断望春台。江天吹洒廉纤雨，只为殷勤送落梅。
迎春杂诗十首 其四	[当代] 陈忠平	和风轻吻柳芽初，换了人间旧市墟。好把柔情凝湛露，为侬一洗破烟锄。
迎春杂诗十首 其三	[当代] 陈忠平	寂空啼破雁醒初，久冻春心点点苏。夜半楼台人独立，望云绵渺有书无。
迎春杂诗十首 其二	[当代] 陈忠平	小梅有约琐窗前，一样清寒瘦可怜。毕竟春风能解趣，暗催香雪上诗肩。
迎春杂诗十首 其一	[当代] 陈忠平	祥云粲丽锦茵铺，鸡犬会当交接初。万户笙歌城不夜，谁分淑气到蓬庐。
临屏答秋妹见慰	[当代] 陈忠平	伤春何必问情由，点滴在心俱可愁。若为伤春愁欲绝，馀愁惜取到清秋。
临屏答苏堤春柳诸友见慰	[当代] 陈忠平	听雨声中长夜长，罗浮一梦两茫茫。接春雨是摧春雨，我不伤春春自伤。
秋灵诗集获台湾文艺创作年度佳作奖有寄	[当代] 陈忠平	饱蘸秋心画柳眉，镜中独看自痴痴。一朝省识易安笔，瘦了黄花天下知。
眠书	[当代] 陈忠平	倦抱书眠到盛唐，寒侵衣袜月微霜。我殊不解今何世，一瓣孤心堕渺茫。
无题	[当代] 陈忠平	梦与红尘隔几重，相逢争似不相逢。无眠尚有未圆月，半挂前窗照阿侬。
秋雨夜	[当代] 陈忠平	浮云蔽月夜森森，老矣秋虫都不吟。落叶空阶野人梦，一檐残雨滴诗心。
寄怀雪儿厦门	[当代] 陈忠平	遥向海隅听鼓浪，雪花飞溅水云间。素心不共潮翻捲，小立轩窗一影娴。
偶占两首 其二	[当代] 陈忠平	坐看窗前日脚移，晚风习习拂荒陂。可怜一点清凉意，不降甘霖与稼宜。
偶占两首 其一	[当代] 陈忠平	埋首文山力已疲，耳边忽觉噪蝉衰。清茶在手容吾懒，坐看窗前日脚移。
雨后	[当代] 陈忠平	漫道清风眷顾疏，又携凉雨过鄱湖。漂空城市诸色相，剩取山林瘦画图。
云弟风儿过访四首 其四	[当代] 陈忠平	暑气初蒸雀噪枝，湖山憔悴乱云披。清风若许如人意，吹借榆钱卜后期。
云弟风儿过访四首 其三	[当代] 陈忠平	风扫云台霁色微，一飘残絮湿人衣。我知春日渐行远，瘦了青山可再肥。
云弟风儿过访四首 其二	[当代] 陈忠平	连袂优游到野圻，风开天目一鸥飞。盘旋便欲携云下，与我同参物外机。
云弟风儿过访四首 其一	[当代] 陈忠平	双燕低徊过老枝，漫将雷电绎成诗。翻腾莫讶平湖水，合是风云际会时。
月夜	[当代] 陈忠平	一帘新月挂窗前，怀抱清风正好眠。收拾閒情和梦叠，小心寄到白云边。
罪樱	[当代] 陈忠平	也曾娇媚惹人怜，未敢僭梅春佔先。花木无知罪何有，当时不合竟东迁。
题春柳图	[当代] 陈忠平	一缕晴光细若丝，晓烟漉漉湿南陂。春风漫道娇无力，点了胭脂又画眉。
过桃溪	[当代] 陈忠平	三月江南春正肥，一溪烟雨抹胭脂。青君似解惜颜色，吩咐东风细细吹。
为先教诗赛作	[当代] 陈忠平	事无绝对毋庸讳，应许青山偶著尘。化雨春风勤荡涤，一番荡涤一番新。
竹	[当代] 陈忠平	虚心不欲比天高，立尽春寒翠色饶。道是清标真节士，因风何事乱弯腰。
病腰	[当代] 陈忠平	坐也艰难卧也艰，彊支伤骨步蹒跚。莫非天意竟怜我，从此不教腰脊弯。
印度洋海难	[当代] 陈忠平	谁遣狂龙捲怒波，生灵十万化南柯。尔曹莫向阎罗问，埋骨青山剩几何。
閒情	[当代] 陈忠平	一年欲了公家事，夜半暂无灯火催。直待南窗清影动，孤身踏雪去寻梅。
海	[当代] 陈忠平	日蒸蜃气幻千楼，中有笙歌舞不休。试问仙家垂钓处，几舟湮没几舟浮。
莲	[当代] 陈忠平	淤泥深陷又如何，捧出红心分浊波。澄澈每怜风雨后，一池霁月镜新磨。
咏蹄	[当代] 陈忠平	背负苍天恣意行，风雷激荡耳边生。铁鞋踏破寻常事，未许人间有不平。
二月	[当代] 陈忠平	二月春风上小楼，小楼小我两悠悠。花溪未及盈三尺，新月如何扁似舟。
春日闻美东犹雪有寄秋灵	[当代] 陈忠平	二月江南绿半匀，如何隔海雪纷纷。春光若许能相寄，裁作霓裳赠与君。
山妻	[当代] 陈忠平	偶将脂粉扑轻轻，岁月霜痕抚不平。我见犹怜镜中影，当年一笑也倾城。
鄱湖春晓	[当代] 陈忠平	半匀嫩绿半匀黄，细柳婆娑弄晓妆。阡陌谁家人更早，浣纱村女打鱼郎。
辛卯仲夏蕲春之什 其五 题泗流山风景图	[当代] 陈忠平	层翠若鳞栉，径迂山舍幽。耕云人自乐，涧沚饭青牛。
辛卯仲夏蕲春之什 其四 题横岗山森林鸟瞰图	[当代] 陈忠平	混元初剖判，昏晓豁然分。秀木栖朱鸟，噰噰响白云。
午眠	[当代] 陈忠平	小雨息蝉喧，分凉到蒲簟。午窗荷叶风，妥送梦魂远。
落梅	[当代] 陈忠平	失落寒泥里，青君欲唤起。馀华迸作雷，划破梦之鄙。
寄梅	[当代] 陈忠平	梅萼送春来，春来我愈衰。我衰何可惜，应惜一枝梅。
秋梧	[当代] 陈忠平	子熟叶将老，霜刀割且深。为有枝栖凤，故存不死心。
夜行	[当代] 陈忠平	细雨散秋寒，苍烟漠漠起。孤行山道中，夜影车如魅。
五·一二汶川大地震九首 其九	[当代] 陈忠平	悲情难自抑，往者已成虚。肯惜卑微力，有心呵一孤。
五·一二汶川大地震九首 其八	[当代] 陈忠平	吩咐三巴水，流乾无尽哀。应知埋骨地，圣火即将来。
五·一二汶川大地震九首 其七	[当代] 陈忠平	第一伤心事，残骸不及收。万魂游荡处，明日又高楼。
悼砚友二首 其二	[当代] 陈忠平	凭棺无可语，细雨滴残春。此别期多梦，井华同砚分。
听秋	[当代] 陈忠平	听风梧影乱，听雨夜何其。秋气渗窗入，勿教吟鬓知。
中元夜	[当代] 陈忠平	秋月初逢满，清光倍可怜。閒虫勿相扰，人鬼此团圆。
起自	[当代] 陈忠平	起自萍之末，萧萧吹梦裂。此愁千古同，能味不能说。
题枯树图应诗昆作业	[当代] 陈忠平	不欲撑云破，落拓风霜里。天馀一点蓝，汝心或未死。
黔中行吟 其五 口占绝句留别贵大文学院诸君	[当代] 陈忠平	来听芭蕉雨，风清韵自幽。吟魂从此系，千里有同俦。
绝句三首 其三	[当代] 陈忠平	我懒心尘积，我愚人莫及。深宵秋不禁，犹向楼头立。
绝句三首 其二	[当代] 陈忠平	塞雁影空过，扶头不关酒。此情何所堪，寂寞独吾有。
绝句三首 其一	[当代] 陈忠平	才憎严暑逼，忽尔感秋寒。百病趁此隙，吾生每不安。
零卉集百首 其四	[当代] 陈永正	楼际层阴枕上看，那无丽日破朝寒。了知孤梦难为续，强倚秋衾忆故欢。
零卉集百首 其三	[当代] 陈永正	那堪重度海珠桥，拂面垂杨亦未凋。检点都无恩与怨，七年今是最长宵。
零卉集百首 其二	[当代] 陈永正	花帷月幌事难名，凉意都从心上生。未用追怀百年事，能消此夕自无情。
零卉集百首 其一	[当代] 陈永正	零卉随波去意轻，拾来残萼太无名。心犹未了身何待，珍重人生此段情。
晚花	[当代] 陈永正	寂寞云根到海涯，纵无人惜也能开。何须摇落悲明日，晓月关山我独来。
盟时二首 其二	[当代] 陈永正	雨惊风过片帆收，坠粉飘红不可留。肯信菱枝爱漂泊，莲花山外女儿洲。
盟时二首 其一	[当代] 陈永正	盟时得似别时长，嘉树中庭漫作香。君若山间采三秀，不应先我寄巫阳。
少日	[当代] 陈永正	少日飞沈意已微，重来犹恐鸟鱼讥。相逢人面年年是，忍信桃花与我非。
记梦	[当代] 陈永正	旧乡眷顾涕澜翻，一念能牵欲坠魂。幻月梦天如此夜，薜萝深露觅家门。
白日	[当代] 陈永正	白日昏昏未得归，如何风雨不同携。有人孤注呼成雉，误我终朝醉似泥。
黄雀	[当代] 陈永正	相栖相别不相关，黄雀飞孤亦大难。生处都无安可乐，何堪风雪纥干山。
栀子	[当代] 陈永正	栀子香深隐暮鸦，半山迟雪丽明霞。向来开谢何曾在，直到逢余始是花。
罗帏	[当代] 陈永正	罗帏绣幄护千花，零落依然向海涯。今岁东风真解事，不教花信报吾家。
一叶	[当代] 陈永正	一叶丹枫百代催，因君寸意未成灰。题红独下秋风泪，不忆残春听落梅。
夜卧	[当代] 陈永正	楼台灯影自参差，寤语无人也自思。借得秋宵一庭雨，卧听杨柳醉妆词。
朝汲	[当代] 陈永正	独引泉华赤踝凉，井阑凭处有新霜。分明昨夜添离泪，奈许犹垂百尺长。
大风	[当代] 陈永正	大风昨夜卷平林，震瓦鸣窗竟入衾。起坐遮灯閒自笑，寒流急似欲归心。
咏史七首 其七	[当代] 陈永正	兵权在握亦成空，豚犬应怜颈血红。同向床前受遗诏，沾裳司马最精忠。
咏史七首 其六	[当代] 陈永正	败棋零落乱星藏，皎月惊乌起慨慷。此际但思曹孟德，微公未必尽称王。
咏史七首 其五	[当代] 陈永正	屠狗贩缯皆国士，种瓜邵子自无能。东门亦是真王土，谁信田横海上行。
咏史七首 其四	[当代] 陈永正	刘项中原竞两雄，功成雍齿亦侯封。他年四海尘飞日，安得斯人唱大风。
咏史七首 其三	[当代] 陈永正	狐兔纵横孰角雄，平芜快犬卷秋空。谁怜鼎镬同烹后，功在闺人语笑中。
咏史七首 其二	[当代] 陈永正	郢城兵入想蓬蒿，掩涕哀民亦已劳。欲吊湘累无角黍，洞庭波浪与祠高。
咏史七首 其一	[当代] 陈永正	漠北秋高日色昏，连天白草没黄尘。野人能诵商君法，大道无门夜走秦。
读书	[当代] 陈永正	兴诗习礼世嫌迂，学圃为农我不如。十九无聊一可慰，饭牛之暇读残书。
谁泛二首 其二	[当代] 陈永正	水收轻棹搁长滩，无路寻君独往还。唯有枯林多古意，大风卷叶涨秋山。
谁泛二首 其一	[当代] 陈永正	谁泛微阳烟水东，轻涡双桨旋螺红。漫天花雨当时尽，犹放明霞入晓枫。
红叶	[当代] 陈永正	寂寞重阳酒意浓，一千日醉太惺忪。霜风自比前番冷，林叶犹妆两面红。
送阿奋归海南岛	[当代] 陈永正	残蒲扰扰水西村，送汝含悲出市门。一似去秋怀汝夜，江沈大月古原昏。
题南华后	[当代] 陈永正	大鹏饥即南溟游，斥鴳蓬间饱则休。唯有高轩剪羽鹤，迩来饮啄又经秋。
题离骚后	[当代] 陈永正	懵懵苍天讵可呼，端忧如海泪模糊。横流来日吾安往，催起灵氛一问途。
田园杂兴二首 其二	[当代] 陈永正	不计工时不计分，纷纭语笑任天真。地硗草密锄应缓，半亩山田二十人。
田园杂兴二首 其一	[当代] 陈永正	乾饭无须餸与茶，咸齑调粥味应佳。老人乞得屋旁地，便拄曾孙自点瓜。
花埭	[当代] 陈永正	十里梅花绕埭栽，年年唯见落荒苔。今年只恐春生晚，得我归时却未开。
秋夕	[当代] 陈永正	万户无声虫尚蛰，出门偶见月临渠。山河此夜唯私泣，凉露泠泠著我裾。
座中	[当代] 陈永正	满座无言意若灰，萧萧风叶自旋回。据床我但一呼起，急觅花奴羯鼓来。
赠辛嘉玲	[当代] 陈永正	林下风寒恐未胜，病癯相识只孤檠。连宵不梦江南路，犹是花时别汝情。
匆匆	[当代] 陈永正	匆匆握手月初三，苦茗杯胶夜已婪。若问归期定惆怅，明朝风意满春帆。
蚁聚	[当代] 陈永正	盘根虽好竟如何，春日清和负卵多。宵雨无端摧旧垤，纷纭十万徙南柯。
仓皇	[当代] 陈永正	仓皇何止为离情，况乃江流日夜倾。旧识无多今送尽，故令分泪付东溟。
远岭	[当代] 陈永正	北望云山不可跻，平原东走意何为。沈沈远岭无颜立，唯放斜阳直堕西。
一叶	[当代] 陈永正	天自无言地不醒，铿然一叶地天惊。纷纷人世伤摇落，独有霜林识此情。
春思三首 其三	[当代] 陈永正	春归海角梦缠绵，忽有潮来水接天。仍见残宵一庭月，最相思处异当年。
春思三首 其二	[当代] 陈永正	为萍为絮总天涯，水住风留即汝家。终古深情吾不愧，颓垣一树女贞花。
春思三首 其一	[当代] 陈永正	欲挽春风到柳枝，怀人恰值落梅时。重来但见池西渌，尽日漂春入酒卮。
钟落潭农场杂咏二十首录四 其四	[当代] 陈永正	先雨后晴草猛生，泥滑田基蹑足行。新挖水渠阔三尺，我能跳过牛不能。
钟落潭农场杂咏二十首录四 其三	[当代] 陈永正	经雨秧苗已解枯，朝来泥烂却妨锄。须知此事愁余甚，偃地瓜苗一一扶。
钟落潭农场杂咏二十首录四 其二	[当代] 陈永正	半夜翻风草木摇，看看月晕落溪桥。定知临明有好雨，不用挑水淋菜苗。
钟落潭农场杂咏二十首录四 其一	[当代] 陈永正	十把禾秆打地铺，上蒸下湿亦安居。番薯堆我床角落，夜听鼠子来齧渠。
戏答刘峻二首 其二	[当代] 陈永正	小技何妨误壮夫，刘郎才气满江湖。胸中丘壑逢春日，草长花开看似无。
戏答刘峻二首 其一	[当代] 陈永正	新词屡改不堪吟，谁省当时苦用心。因寄东山刘子政，定知无语抚清琴。
赠别黎益之 其五	[当代] 陈永正	水际波荒有断鸿，蜃楼虚映海云空。贞魂归去应愁绝，夜夜霜飞十二峰。
赠别黎益之 其四	[当代] 陈永正	越王台下鹧鸪鸣，水绕其间呜咽声。怪底行人留不住，高风吹箨满羊城。
赠别黎益之 其三	[当代] 陈永正	惊风瑟瑟入寒窗，永夜云深月惨黄。想得故人生死别，孤帆掩映泪如江。
赠别黎益之 其二	[当代] 陈永正	十年相聚不思量，到解思量即断肠。好水好风帆半夜，人间咫尺是他乡。
赠别黎益之 其一	[当代] 陈永正	每为临高思不见，偶逢小别作离声。如何渐逼中年际，方解人生有此情。
音书二首 其二	[当代] 陈永正	百里函来竟月馀，微言章句太模糊。他时复恐督邮误，切莫匆匆作草书。
音书二首 其一	[当代] 陈永正	经年已惯一书无，何事逢春复寄书。书到故人应不寐，持书对月起思吾。
插竹	[当代] 陈永正	东风含意故难知，怅望荒原亦未宜。此地无花聊插竹，一盂寒碧曳新枝。
小梅初放二首 其二	[当代] 陈永正	不见微茫隔水花，黄昏切莫向江涯。年年送尽天南棹，犹对荒荒一岸沙。
小梅初放二首 其一	[当代] 陈永正	不向梅边问夙因，只缘春思怨行云。溪声欲共枝头梦，绕过重城到海滨。
初别二首 其二	[当代] 陈永正	独起无人和苦吟，千林月下转萧森。谁怜中夜山河寂，钟落寒潭不可寻。
初别二首 其一	[当代] 陈永正	侧卧舱头风雨声，起来微月晕窗明。遥知此夜君无寐，搴幔情怀旧未经。
秋雨二首 其二	[当代] 陈永正	每相逢但语寒温，偶约今宵月到门。小阁谁怜人独立，一棂秋雨隔黄昏。
秋雨二首 其一	[当代] 陈永正	叶在虚廊木在庭，碧帘秋雨记同听。不知此夜疏衾梦，何处高楼有月明。
钟落潭忆梅	[当代] 陈永正	十年江国见华枝，过眼如云总自持。此夜满潭微月荡，到无寻处始相思。
流花湖三首 其三	[当代] 陈永正	木末微凉度远波，为谁低眄侧双蛾。若无私语如弦夜，风露应同昨岁多。
流花湖三首 其二	[当代] 陈永正	珊瑚百尺误行媒，谁信贞心一寸灰。后夜风怀何可语，疏衾初冷梦初回。
流花湖三首 其一	[当代] 陈永正	坐待不来宵又阑，猗猗修影动琅玕。独穿微露林间立，无数明珠入抱寒。
偶逢	[当代] 陈永正	偶逢得似旧相期，少日情怀两未知。一样林花春雨外，那无情话似当时。
坐久二首 其二	[当代] 陈永正	戏拈铅笔代丹青，叵耐双眸点未成。出手为君整衣领，要于微处见深情。
坐久二首 其一	[当代] 陈永正	坐久星沈月又偏，夜凉人爱凭肩眠。香萦不忍唤君起，独醉何妨作锦鞯。
有忆	[当代] 陈永正	已拚西园满路花，无情渐不感韶华。只怜寥落春寒夜，每忆垂髫坐绛纱。
即事，悲某君受辱自戕	[当代] 陈永正	恩怨人间感不胜，今朝政尔未能明。平生缓柱无弹意，弦绝方惊第一声。
南湖杂咏七首 其七	[当代] 陈永正	终夜无言看月移，临歧一笑意谁知。可怜少女伤春处，不在低眉忍泪时。
南湖杂咏七首 其六	[当代] 陈永正	潋滟光浮月满湖，花深影合醉难苏。从知此后应羞问，那夜清欢记得无。
南湖杂咏七首 其五	[当代] 陈永正	一握柔葱坐碧茵，有情何必在横陈。却来花底窥微月，可许娇颜再著人。
南湖杂咏七首 其四	[当代] 陈永正	草露漙漙万绪纷，虚空清籁缈无闻。人间亦有难言处，不是朱唇不与君。
南湖杂咏七首 其三	[当代] 陈永正	但有修篁处处佳，疏星凉月夜无涯。不知香在轻裳内，暗被春风揽入怀。
南湖杂咏七首 其二	[当代] 陈永正	霞飞一抹展春幡，并坐湖边石尚温。月暗初知良夜美，碧天如梦两无言。
玉楼春 自题履错集赠陈披云	[当代] 秦鸿	山空不用幽人至，偶许秋鸿过一二。西江月冷觑名公，南浦烟深藏帝子。蝇蝇翊翊何时已，算尽朝三狙暮四。京华消息北来云，风露心情东逝水。
玉楼春	[当代] 吴金水	春来心绪庭阴重。蝴蝶空飞难续梦。桃红犹是那年人，箫奏谁偕今日凤。独斟欲忘分携痛。可奈螺杯曾与共。但将醉语祝娇云，锦绣芳华琴瑟弄。
咏石头	[当代] 何永沂	红楼破梦味荒唐，枉砌山村万岁墙。躲进石头成一统，几时修得到猴王。
咏水仙花有寄	[当代] 何永沂	论岁吾持婪尾酒，弄清影舞水中仙。相怜沉醉东风夜，天子呼来不上船。
新春即兴	[当代] 何永沂	桃花依旧笑年新，净扫书斋不染尘。闻道自由钱可买，挥春高贴接财神。
新春偶赋	[当代] 何永沂	事结麻花散满天，近成混沌远蒙烟。夜来觅得童真句，笑道吾生未老年。
赠台湾名教授汪中老三首 其三	[当代] 何永沂	云罗满眼泪潸然，话到程师欲问天。四海斯文同一慨，史筋诗脉本相连。
赠台湾名教授汪中老三首 其二	[当代] 何永沂	今古无端入望中，才名灌耳说汪公。乌衣红杏缘唐宋，落笔龙蛇墨正浓。
赠台湾名教授汪中老三首 其一	[当代] 何永沂	本来银汉是红墙，云外飞来挟彩章。心架小桥豪气在，喜君呼酒尚能狂。
题《各家和＜万岁墙诗＞集录》	[当代] 何永沂	山寨飘摇万岁墙，栏杆拍遍雨飞霜。今吾醉里挑灯看，几代诗人血泪藏。
文官不怕钱	[当代] 何永沂	开封独一狗头铡，偶露锋芒呼杀杀。难怪文官不怕钱，倒霉不过万之八。
咏史	[当代] 何永沂	只道青牛骑老子，未防白马本真龙。文人大稚千场梦，梦觉山河一片红。
重读聂绀弩《北荒草》题后	[当代] 何永沂	零下广寒北大荒，谁教伐木作吴刚。学仙有过为仙累，枪剌葫芦白虎堂。
重读义和团史有作	[当代] 何永沂	唤起万千红卫卒，呼来庚子义和团。搅得周天寒彻后，封资修笑一锅煎。
论诗绝句	[当代] 何永沂	醉唱阳关三叠柳，笑拈春月一江花。最是关情司马怨，深宵有客哭琵琶。
答友人	[当代] 何永沂	史书乱窜吼天犬，廊庙空吹大法螺。过客匆匆谁不是，岂无佳句负长河。
读《杨启宇诗钞》抒感三首 其三	[当代] 何永沂	蜀山剑气未能埋，一代知青大有才。是处红棉花乱火，携君诗上越王台。
读《杨启宇诗钞》抒感三首 其二	[当代] 何永沂	都曾搏击大潮红，心有灵犀点点通。若少狂诗酬国士，重阳恐负鬼回风。
读《杨启宇诗钞》抒感三首 其一	[当代] 何永沂	百感沉浮未化烟，苍生问了问苍天。从文弃数存逻辑，清算皇灾几十年。
感事	[当代] 何永沂	诺阳纸贵谁行健，文苑头亡尔大难。海外忽闻天有眼，凄然一笑对灵山。
重读钱钟书七律《阅世》感赋	[当代] 何永沂	身以默存世可知，枯槐万蚁对危时。破噤律成堪压卷，于无声处听真诗。
清远连山连州游记 其十一 题《万岁诗话》照片	[当代] 何永沂	天门万岁人何在，当日红兵已白头。三十四年多少事，相机一闪水东流。
清远连山连州游记 其九 经纶出示供“戒烟之烟”诗以调之	[当代] 何永沂	务农何事似神仙，吐雾吞云好问天。世间先有诗难戒，遑论馀生望戒烟。
清远连山连州游记 其八	[当代] 何永沂	飞船击石劫难逃，水势如斯枉费篙。此际同舟君我共，能狂百态一时豪。
清远连山连州游记 其七 清远大峡谷漂流记	[当代] 何永沂	横生险象任漂流，橡艇千回击石头。偷眼水清清到底，彩蜓飞上少年头。
清远连山连州游记 其六 笔架山为幸福兄试绘大醉图	[当代] 何永沂	大呼世外有蓬莱，阮籍刘伶李白才。醉卧花间群犬吠，笑招岭背一蟾来。
清远连山连州游记 其四 笔架山观月出	[当代] 何永沂	二三童子醉狂歌，月吐东山噤著魔。起舞万峰腾雪浪，一天光转泻银河。
清远连山连州游记 其三 访瑶寨记慨	[当代] 何永沂	访寻瑶寨入笼龛，火种刀耕百不堪。肃立山中方半日，归来几度话阴岚。
清远连山连州游记 其一 赴连山途中和陈树恒兄	[当代] 何永沂	半缘山野半缘君，诗酒随缘舒卷云。又是金风莹玉露，相投意气自成群。
五五初度戏作	[当代] 何永沂	也曾吹笛杏花溪，五五无成亦一谜。忽悟天生吾与点，浴乎沂水咏而归。
读丁思深兄《适闲堂诗选》题后	[当代] 何永沂	嘉应风骚领宋黄，声随序变海随桑。语浅思深开我境，也知泥古是荒唐。
清远行吟草（七题八首） 其八	[当代] 何永沂	山径铺苔小露晶，谁教荷树素花迎。待阳得雨君休笑，尽兴何须问晦晴。
清远行吟草（七题八首） 其七 飞霞峰顶待日出却逢山雨骤来感赋	[当代] 何永沂	飞霞睡熟蔽苍松，观日亭高唱大风。最是多情山雨至，北江无语自迷蒙。
清远行吟草（七题八首） 游飞霞观，观赏编钟古乐听经纶兄谈劫事合得一首记慨 其六	[当代] 何永沂	当年一劫事堪伤，古乐悠悠驻夕阳。看儒释道排排坐，共处随人话短长。
清远行吟草（七题八首） 其五 飞来古寺口占	[当代] 何永沂	临流背树阅沧桑，山雨欲来风满堂。惭愧何郎三度过，尘心依旧负清江。
清远行吟草（七题八首） 其四 飞霞山下泛舟北江酒后得句	[当代] 何永沂	诗舟兴逸醉飞霞，俯向北江掬绿花。指爪偶留苏学士，南流一水接天涯。
清远行吟草（七题八首） 其三 舟中和骆雁秋诗家	[当代] 何永沂	人世几回泛碧天，能诗书记自翩翩。抛开案牍知何乐，道是豪吟壮史篇。
清远行吟草（七题八首） 其二 夜宿太和古洞赠李鸿烈诗家	[当代] 何永沂	诗友曾传有烈哥，港中名士已无多。纸上苍生圆旧梦，清宵同赏丽君歌。
清远行吟草（七题八首） 其一 赠陈新雄教授	[当代] 何永沂	仙山不患作人师，弟子高材盛一时。难得同游聆雅论，酒诗人格见风姿。
读《高旅诗词》题后 其三	[当代] 何永沂	港客无端抱不平，北荒雪冷事干卿？合将高聂同时读，辛辣嘲谐总是情。
读《高旅诗词》题后 其二	[当代] 何永沂	当年诗聂倩谁和，隔岸观棋咒烂柯。识得祖龙真面目，史家掷笔费吟哦。
读《高旅诗词》题后 其一	[当代] 何永沂	海外高人一卷诗，可怜醉浅痛先知。何当共醒红粱梦，却话皇天暴雨时。
夏夜梦中作	[当代] 何永沂	舟中狂客两三粒，水国香荷十万枝。指点夕红山欲醉，旗亭谁唱我新词。
有感千帆教授“人老建康城”	[当代] 何永沂	大业名山记大名，天教人老建康城。当时若向君平卜，信道馀年见太平。
《永沂集联》自序诗五首 其五	[当代] 何永沂	不曾因梦作仙人，好句如云却欲吞。集得百联何处售，累君回味费精神。
《永沂集联》自序诗五首 其四	[当代] 何永沂	事有无聊生有涯，何须十万梦狂花。人间游戏谁参透，秋水鸣天自一蛙。
《永沂集联》自序诗五首 其三	[当代] 何永沂	浇吾块垒清溪水，借尔飘零浊酒杯。天造句缘成对对，来吟肺腑走风雷。
《永沂集联》自序诗五首 其一	[当代] 何永沂	我见青山多妩媚，不缘红豆始相思。万种情怀何以遣，养生戏缀百家衣。
答徐绚诗家	[当代] 何永沂	莫嗟女主碑无字，不许刑天思有头。欲和莺歌酬盛世，寻春惘惘气横秋。
又闻淡化文革论	[当代] 何永沂	失忆如今非是病，瞻前从此不须盐。血泪忽闻能淡化，如斯科技属高尖。
读诗偶成	[当代] 何永沂	京当护保回音壁，世待克隆独立人。论诗交友吾标准。也学毛家一二分。
湟川三峡游记 其三	[当代] 何永沂	此行不问大波澜，有水如斯俗尽删。投老年来山在梦，一川仙境复童顽。
湟川三峡游记 七绝二首 其二	[当代] 何永沂	未到湟川莫说清，在山泉不负虚名。幽幽渺渺悠然绿，正合焚香濯我缨。
赠答新草（十八题二十一首） 其二十一 赠青年诗人李平兄	[当代] 何永沂	岂能无句赠平郎，四十为诗大不妨。试辨君才材有别，从容潇洒雅之堂。
赠答新草（十八题二十一首） 其二十 赠王中陵兄	[当代] 何永沂	自体裁成韵自骄，狂来挥笔怨吹箫。今古中洋一炉冶，诗坛也许有新潮。
赠答新草（十八题二十一首） 其十九	[当代] 何永沂	不是高官一小民，人堆互觅感情真。世有诗缘多在梦，明朝道别又红尘。
赠答新草（十八题二十一首） 其十八 赠段晓华教授	[当代] 何永沂	赋到沧桑意近痴，始能识得段家词。冰天跃马吾曾梦，纸上风云自不知。
赠答新草（十八题二十一首） 其十七	[当代] 何永沂	君子之风思欲齐，果然人物在江西。曾吟帆影碧空尽，又赋同舟醉玉溪。
赠答新草（十八题二十一首） 其十六 赠胡迎建兄	[当代] 何永沂	相忘人说在江湖，我谓诗坛道不孤。破帆破浪湿灯亮，共把冰心寄玉壶。
赠答新草（十八题二十一首） 其十四 题古求能《衔月楼诗抄》廖贻谋《扯谈斋诗选》	[当代] 何永沂	小楼衔月夜阑珊，白话为诗我大难。不向翰林充学士，只留佳句在民间。
赠答新草（十八题二十一首） 其十二	[当代] 何永沂	惜君敏捷诗千首，醉此飘零浊酒杯。纵号东遨休近海，最宜倚马越王台。
赠答新草（十八题二十一首） 其十一 戏赠熊东遨兄	[当代] 何永沂	才子商潮等若虾，斗龙近又险沉沙。不死熊郎天不薄，梅妻拿手浣溪纱。
赠答新草（十八题二十一首） 其九 和马斗全兄	[当代] 何永沂	君诗嬉骂格堪传，共我红旗五十年。他时再会双同客，不在吟边在酒边。
赠答新草（十八题二十一首） 其八 题香江《陈士恒诗书印刻选集》	[当代] 何永沂	江湖悟艺吐吞霞，铁笔为诗独一家。不向东皇乞圣谕，自教古树绽新花。
赠答新草（十八题二十一首） 其七 赠文幸福兄	[当代] 何永沂	击节长歌太白风，记曾授课醉颜红。永兴诗酒逍遥夜，彩袖频斟笑玉钟。
赠答新草（十八题二十一首） 其六 赠香江李国明兄	[当代] 何永沂	画诗雅正久闻名，寄一枝春一段情。疏影横斜何况白，教人能不梦魂清！
赠答新草（十八题二十一首） 其五 赠梁守中兄	[当代] 何永沂	为人除刺笑嘻嘻，读破群书勘透诗。不是佳人不是贼，守中有道寿无疑。
赠答新草（十八题二十一首） 其三 赠罗孚先生	[当代] 何永沂	大梦弥天大悟难，不朝不市不深山。年来独立非遗世，试看当门曳一兰。
戏说李君	[当代] 何永沂	异端文字满天飞，称傲称狂舍我谁。若使当年逢主席，一生软硬始能知。
世事	[当代] 何永沂	纷纷飞象过河时，漫道长安似弈棋。游戏早无规可法，烂柯一局掉头谁。
新加坡口占	[当代] 何永沂	儒法兼施自一天，桃花源里可耕田。神龙见尾神州醒，遥望腾飞四小仙。
新马泰行泰国珊瑚岛口占	[当代] 何永沂	滔滔绿浪涌千花，百态珊瑚映白沙。一啸临风襟欲放，忽来海外对天涯。
悼张梦飞兄 其四	[当代] 何永沂	都自水帘洞里来，感君称我怪奇才。正经歪念寻常事，戏喻嬉谐岂大材。
莪默绝句集译笺乙集 其十六	[当代] 伯昏子	天堂地狱主敷施，嗔爱均须自领持。君有行宫筑天上，缘何拒我一居之。
莪默绝句集译笺乙集 其十五	[当代] 伯昏子	莫向友于兴忿尘，莫摧其寂莫伤神。欲尝长乐未央福，但恼尔心休恼人。
莪默绝句集译笺乙集 其十四	[当代] 伯昏子	茫然偶像询香客，何故良人求木石。祗为天观自尔观，与卿若剖灵符册。
莪默绝句集译笺乙集 其十三	[当代] 伯昏子	一腔烈火净烟寰，囤货皆亏筑债山。浪得高阳酒徒号，醉乡难觅此尘间。
莪默绝句集译笺乙集 其十二	[当代] 伯昏子	懿范形人未足奇，天工旨意剧难知。何将尘世凄凉殿，尽饰花容与柏姿。
莪默绝句集译笺乙集 其十一	[当代] 伯昏子	有缘吾亦戒醲醇，醒者休疵中圣身。尔辈鸢飞戾天者，罪深百倍饮中人。
莪默绝句集译笺乙集 其十	[当代] 伯昏子	天数虽言蕴古兰，洋洋卷帙少人看。度量刻画金壶上，惟此奇文可永观。
莪默绝句集译笺乙集 其九	[当代] 伯昏子	仰问芸芸智者聪，灵心何故宅虚空。时来想息尘劳梦，执手阎君共赴酆。
莪默绝句集译笺乙集 其八	[当代] 伯昏子	情痴当似我狂乖，酒海浮沉得所谐。万事醒看尽舛谬，饮时惟任命安排。
莪默绝句集译笺乙集 其七	[当代] 伯昏子	未央长乐弃今忧，谁执明朝为尔留。夜宇婵娟映澄酒，他年何处觅吾俦。
莪默绝句集译笺乙集 其六	[当代] 伯昏子	琼浆可沃寂然身，狂醉以歌当祭文。终劫若寻身所在，酒廛阃下吊清坟。
莪默绝句集译笺乙集 其五	[当代] 伯昏子	汝来肯否善相悦，解我倦心千万结。抱缶今宵醉有时，他年作缶他人挈。
莪默绝句集译笺乙集 其四	[当代] 伯昏子	玆惟一事待和加，早降祝词收俐牙。尔去宜先医拙目，莫将正道视如邪。
莪默绝句集译笺乙集 其三	[当代] 伯昏子	一日逡巡寄此间，累累所获尽忧患。人生大义迷难觉，鹤翼归辽负恨山。
莪默绝句集译笺乙集 其二	[当代] 伯昏子	谁导卿身趁夜浓，一离粉阵入香丛。倘卿未在焚如火，吹皱春池尽热风。
莪默绝句集译笺乙集 其一	[当代] 伯昏子	拂曙华亭闻鹤鸣，狐朋狗友梦中惊。趁时斟得金樽满，祗恐百龄将满盈。
莪默绝句集译笺外篇（改译诸篇第二版） 其二五九	[当代] 伯昏子	玉壶摇影转清桐，佼客憭兮何处逢。升复升兮照复照，万花叶底影无踪。
莪默绝句集译笺外篇（改译诸篇第二版） 其二五六	[当代] 伯昏子	倘如创世可重来，冥录金縢应可开。须镌吾名汗青上，或教雨打灭泉台。
莪默绝句集译笺外篇（改译诸篇第二版） 其九十四	[当代] 伯昏子	死生殊道所归同，难悟因缘搔首中。忽有金刚怒目叱，谁为陶缶与陶工。
莪默绝句集译笺外篇（改译诸篇第二版） 其二十八	[当代] 伯昏子	依稀枕梦妙声连，但说花开拂曙天。觉起喁喁闻耳语，荼蘼放罢百花眠。
莪默绝句集译笺外篇（改译诸篇首版） 其七十四	[当代] 伯昏子	玉壶光转又升空，乐复乐兮焉有终。升复升兮照复照，佼人何处去无踪。
莪默绝句集译笺外篇（改译诸篇首版） 其六十四	[当代] 伯昏子	酒廛恶役孰知之，阿鼻烟灰满面施。莫说千般试炼苦，天工独善不须疑。
莪默绝句集译笺外篇（改译诸篇首版） 其六十	[当代] 伯昏子	历历泥坯岂怪乎，或能諓諓或支吾。中闻率尔高声问，陶缶陶工何别殊。
莪默绝句集译笺外篇（改译诸篇首版） 其五十九	[当代] 伯昏子	婵娟耿耿未升空，知是行行斋月终。独伫沧桑陶匠屋，悄听泥偶坐谈中。
莪默绝句集译笺外篇（改译诸篇首版） 其四十八	[当代] 伯昏子	蔷薇灼灼发河湄，花下老夫倾赤醨。神使殷勤献汝寿，莫因酒酽拒金卮。
莪默绝句集译笺外篇（改译诸篇首版） 其四十七	[当代] 伯昏子	香唇佳酿两茫茫，万物归空信有常。试想汝身将曷在，一朝寂灭又何伤。
莪默绝句集译笺外篇（改译诸篇首版） 其四十六	[当代] 伯昏子	出入降升还往复，憧憧皮影闹中簏。烛光如日映周遭，梦幻人生来去速。
莪默绝句集译笺外篇（改译诸篇首版） 其四十三	[当代] 伯昏子	酒德依循至道行，坐谈横议尽消冥。土铏忽化瑚琏器，大智真仙独显灵。
莪默绝句集译笺外篇（改译诸篇首版） 其三十八	[当代] 伯昏子	荒原虚寂暂停车，遽饮仙泉叹道遐。征辔丁令沉旦昧，星移斗转自横斜。
莪默绝句集译笺外篇（改译诸篇首版） 其三十六	[当代] 伯昏子	燕市闲游日正西，伫观陶匠正抟批。泥中鴂舌悄声语，楚毒轻加兄缓稽。
莪默绝句集译笺外篇（改译诸篇首版） 其二十六	[当代] 伯昏子	但求莪默莫求贤，生若逝川斯独全。斯独全兮它尽妄，落花难再舞新妍。
莪默绝句集译笺外篇（改译诸篇首版） 其十二	[当代] 伯昏子	凡尘权势或心甘，福满乐园亦有谈。但执货泉馀尽弃，鼍音哪管震龙龛。
莪默绝句集译笺外篇（改译诸篇首版） 其九	[当代] 伯昏子	帝业千秋何足评，但随老叟饮千觥。食鱼弹铗歌渐歇，猛士沙场不复行。
莪默绝句集译笺外篇（改译诸篇首版） 其八	[当代] 伯昏子	朝花白日缤纷舞，梦散纷纷飞作土。孟夏常携群艳来，复携列帝逍遥去。
莪默绝句集译笺外篇（改译诸篇首版） 其二	[当代] 伯昏子	梦榻熹微天际招，酒廛声喝似寒鸮。人生当得金樽满，莫待杯空剩寂寥。
莪默绝句集译笺外篇（改译诸篇首版） 其一	[当代] 伯昏子	觉起夜穹侵昧旦，一投弩石星飞散。扶桑后弈正驰归，金索长挥落宫观。
莪默绝句集译笺外篇（仅见第二版诸篇） 其二五七	[当代] 伯昏子	涓涓春恨汇涛奔，腾越砰訇破海门。何若一翻生死卷，挥毫勾却黯然魂。
莪默绝句集译笺外篇（仅见第二版诸篇） 其九十九	[当代] 伯昏子	契友茫茫宜问存，纵然萧索别青春。飘摇墙外疏枝下，一树繁花落满身。
莪默绝句集译笺外篇（仅见第二版诸篇） 其九十	[当代] 伯昏子	又闻詀讘聚相言，鴃舌欺聪语绝源。如烬复燃吾耳热，犀通不必待輶轩。
莪默绝句集译笺外篇（仅见第二版诸篇） 其八十六	[当代] 伯昏子	圣颜不悦众心惊，敢对弘恩怀不平。济济盈堂醉乡客，亦留懦者与同行。
莪默绝句集译笺外篇（仅见第二版诸篇） 其七十七	[当代] 伯昏子	且看贤哲笑谈间，己意纷逞执一环。天道无穷有分节，不能躐越不能删。
莪默绝句集译笺外篇（仅见第二版诸篇） 其六十五	[当代] 伯昏子	倘恃绝情逃饮功，能登仙界白云宫。我疑仙界乐园里，漠漠恐如斯掌空。
莪默绝句集译笺外篇（仅见第二版诸篇） 其四十四	[当代] 伯昏子	蒙恩世上日无多，披戴缞麻叹奈何。黄土招魂终一去，渺茫托体与山阿。
莪默绝句集译笺外篇（仅见第二版诸篇） 其十四	[当代] 伯昏子	莫效蜘蛛织网中，浮生到了总成空。人间一点浩然气，吐纳难知异与同。
莪默绝句集译笺外篇（仅见首版诸篇） 其四十五	[当代] 伯昏子	且任群贤辩不穷，但听愚叟说鸿蒙。喧筵亦有嘲卿者，吾亦嘲之侧座中。
莪默绝句集译笺外篇（仅见首版诸篇） 其三十七	[当代] 伯昏子	金樽常满莫嗟愁，无限韶光足底流。明日未生昨日死，眼前好景但优游。
莪默绝句集译笺外篇（仅见首版诸篇） 其三十三	[当代] 伯昏子	周天行健我高呼，稚子趑趄在闇庐。歧路何灯堪指引，但凭智瞽又何如。
莪默绝句集译笺外篇（见于注释诸篇） 其九十	[当代] 伯昏子	乐复乐兮愁月终，婵娟必不负情衷。艰时戒食摧人老，偻影癯颜正泯空。
莪默绝句集译笺外篇（见于注释诸篇） 其十八	[当代] 伯昏子	宫阙雕梁挂绛霄，列王匍匐拜前朝。而今我向此间望，几处鹧鸪悲寂寥。
莪默绝句集译笺外篇 其三	[当代] 伯昏子	律例洋洋随意观，善行宝链偶能攒。凭斯亦可祈天恕，独一真神未错看。
莪默绝句集译笺外篇 其二	[当代] 伯昏子	人投狱火汝心焦，亦入熊熊将己烧。长唤天恩自天降，谁教谁效恨中宵。
莪默绝句集译笺外篇 其一	[当代] 伯昏子	致知织帐枉辛劳，却堕愁炉烈火熬。鬻尽一身无所得，命丝竟付断魂刀。
莪默绝句集译笺甲集 其二五一	[当代] 伯昏子	侑酒玉人难得歇，嘉宾星散没荒樾。殷勤倘造我幽栖，但请覆杯空对月。
莪默绝句集译笺甲集 其一○○	[当代] 伯昏子	玉壶光转又升空，清苑盈虚未有穷。升复升兮炤复炤，佼人一逝觅无踪。
莪默绝句集译笺甲集 其九十九	[当代] 伯昏子	当携鸳侣祷天工，造化枢机执掌中。愿得毁之重铸范，从心所欲乐融融。
莪默绝句集译笺甲集 其九十八	[当代] 伯昏子	神差振翼徙如鹏，冥簿应犹封束縢。亟命判官更旧录，或勾一笔灭前徵。
莪默绝句集译笺甲集 其九十七	[当代] 伯昏子	甘泉荒漠盼深眸，纵是矇腾亦解愁。一眺行人病中起，恰如偃草复昂头。
莪默绝句集译笺甲集 其九十六	[当代] 伯昏子	蔷薇终挽好春回，壮岁芳笺化锦灰。枝上黄鹂独啼啭，谁知何去复何来。
莪默绝句集译笺甲集 其九十五	[当代] 伯昏子	夺我紫绯羞我颜，误人仪狄果妖端。当垆既已得珍物，贱售如斯为那般。
莪默绝句集译笺甲集 其九十四	[当代] 伯昏子	几番立誓恨前衷，疑在当时醉梦中。旧悔逢春花在握，又随落瓣破东风。
莪默绝句集译笺甲集 其九十三	[当代] 伯昏子	误将清誉今生葬，祗为久崇诸偶像。荣宠消沉于浅斟，浮名终把换低唱。
莪默绝句集译笺甲集 其九十二	[当代] 伯昏子	骸灰既葬化藤丛，更共蒲桃架碧空。往圣熙熙皆未觉，不知我已踵其风。
莪默绝句集译笺甲集 其九十一	[当代] 伯昏子	供我残生以碧醪，百年骸骨可淋浇。葬余蓊郁芳园侧，络绎凭临不寂寥。
莪默绝句集译笺甲集 其九十	[当代] 伯昏子	一干瓦缶杂諓諓，新月待窥清牖前。鸠聚相呼四美至，酒坛已压酒人肩。
莪默绝句集译笺甲集 其八十九	[当代] 伯昏子	器成待贾且由它，余乃乾泥葬冷花。一得千年玉膏飨，回光返照病渐赊。
莪默绝句集译笺甲集 其八十八	[当代] 伯昏子	不成器者有何辜，谴降阴曹任鬼诛。谬执斯论二三子，未明洵美降恩殊。
莪默绝句集译笺甲集 其八十七	[当代] 伯昏子	苏非小瓮发霆雷，鼓舌滔滔惊四维。陶器陶人莫烦絮，二端敢问本为谁。
莪默绝句集译笺甲集 其八十六	[当代] 伯昏子	稍定讻讻忽语詹，咨嗟物怪似无盐。人皆笑我籧篨貌，岂是陶人颤手拈。
莪默绝句集译笺甲集 其八十五	[当代] 伯昏子	纵有狡童常醉痴，欢馀焉忍碎金卮。一如瓦缶彼亲作，矧以冲冠毁弃之。
莪默绝句集译笺甲集 其八十四	[当代] 伯昏子	有物自言凡埴挻，挻成又毁岂徒然。几经蹂躏还归土，形复无形本在天。
莪默绝句集译笺甲集 其八十三	[当代] 伯昏子	长短肥癯形不齐，行行立地壁前栖。悬河或有滔滔说，或默无言若耳提。
莪默绝句集译笺甲集 其八十二	[当代] 伯昏子	西山薄暮消残照，斋月饥肠方欲了。重谒陶坊独伫观，行行瓦缶身前绕。
莪默绝句集译笺甲集 其八十一	[当代] 伯昏子	既抟贱质造元元，复设毒虫藏乐园。按罪黥人赐人恕，允人恕道岂须言。
莪默绝句集译笺甲集 其八十	[当代] 伯昏子	汝命通涂机网充，教余踯躅勒青骢。复教罪罟由天降，强堕人于恶彀中。
莪默绝句集译笺甲集 其七十九	[当代] 伯昏子	些微熔滓许人得，却索真金偿彼值。逋债何来本不知，此般贸物凭何则。
莪默绝句集译笺甲集 其七十八	[当代] 伯昏子	有情物出绝情空，却恨偷欢辕轭中。但恐他年脱斯缚，又遭永劫泣瘝恫。
莪默绝句集译笺甲集 其七十七	[当代] 伯昏子	真光一任化慈暾，或作荼毗焚坐身。但得歌筵捉其影，胜于祠庙永沉沦。
莪默绝句集译笺甲集 其七十六	[当代] 伯昏子	蒲桃根畔共缠绵，那管游僧笑我颠。门外呼号亦何益，贱囊磨钥别开天。
莪默绝句集译笺甲集 其七十五	[当代] 伯昏子	旄头木曜下长鞭，更越炎炎天马肩。一出紫垣灵土寄，蒲桃根畔共缠绵。
莪默绝句集译笺甲集 其七十四	[当代] 伯昏子	今日狂狷昨日生，喜忧明日默然迎。何来何去又何故，酣饮忘机不愿醒。
柳	[当代] 添雪斋	望中青青柳，飞絮送残阳。古道替人语，何堪又断肠。向人梦魂渡，是夜风雨旁。心寒袭翠袖，烟冷映白裳。远水著萍迹，余英落沧桑。千山飘不去，万里忆回翔。故园春何在，如丝泪数行。东君莫托付，散花更苍茫。
风之花	[当代] 添雪斋	吾之今别汝，怆意无从语。恰似野棠花，多作风前旅。
闳	[当代] 添雪斋	嚣风海陆间，迷鸟失寂廓。倾城散茫然，腾蛇翻云虐。长街流火悬，双线东西错。前途或可望，辗转天之脚。黑幕如迭闳，欲锁众魂魄。谁为守门人，俯瞰试一谑。
山石	[当代] 添雪斋	山色聚空青，风烟翻以出。邈绝惊鹊飞，野径欲漫失。欹石数黑寒，凄深或其质。值此立虚空，竦然化清谧。复与茅茨生，聊聊两相匹。睹物易常心，合者天地一。
癸未采莲集十四首 其十三	[当代] 添雪斋	青叶欲垂梗，红莲红到冷。入秋莲子心，苦涩年年省。
癸未采莲集十四首 其十四	[当代] 添雪斋	青叶愁如水，红莲颜色收。忽记当年梦，不复落西洲。
癸未采莲集十四首 其十二	[当代] 添雪斋	荷塘生死处，花落子尚青。今遇枯荷雨，方知不可听。
癸未采莲集十四首 其十一	[当代] 添雪斋	粉粉莲花色，入秋凋零半。不及蒲草根，缠满莲塘岸。
癸未采莲集十四首 其十	[当代] 添雪斋	落落莲花瓣，青青野塘水。年年水上生，秋至无缘死。
癸未采莲集十四首 其九	[当代] 添雪斋	落落莲花瓣，弯弯似小船。能载我心否？随水到君前。
癸未采莲集十四首 其八	[当代] 添雪斋	清清冷月色，皎皎白莲花。冷如生死梦，见说恒河沙。
癸未采莲集十四首 其七	[当代] 添雪斋	去岁曾采莲，今岁复采莲。莲花不堪采，采它寄谁边？
癸未采莲集十四首 其六	[当代] 添雪斋	采莲舟子漾，莲叶满湖青。木兰桨轻荡，莫使莲花零。
癸未采莲集十四首 其五	[当代] 添雪斋	采莲日将晚，莲影乱红晖。风起莲歌散，花香驻我衣。
癸未采莲集十四首 其四	[当代] 添雪斋	青水影青天，青荷叶田田。漙漙荷上露，留不住团圆。
癸未采莲集十四首 其三	[当代] 添雪斋	一水落芙蓉，烈烈温柔火。相照采莲人，朝颜红似我。
癸未采莲集十四首 其二	[当代] 添雪斋	夏初风小小，莲梦亦珊珊。莫说秋深后，莲心如水寒。
癸未采莲集十四首 其一	[当代] 添雪斋	小蕖红色浅，不懂倩人怜。湖水深深处，依稀梦一年。
初雪	[当代] 添雪斋	十月秋已远，初逢夜雪薄。长街空枝曳，清寒尤落落。三万翻飞叶，三万离愁索。万象如蹈虚，纷纷擦身掠。相晤孰能识？气息冷如灼。偶有自沉者，长路承蹴虐。高速车经行，所辗成烟魄。瞬时即天意，永失他年约。
由爱	[当代] 添雪斋	由爱故生忧，由爱故生怖。罔觉忧怖间，沉沉蔽海雾。重城影如漆，情歌低如诉。魔心去无由，牵引旧舞步。纷扬灵与肉，逡巡在永误。暝光燃妄景，结障失天路。寒波邈无垠，木杪埃尘附。魇卧到蚀腐，众身皆如故。
有莲	[当代] 添雪斋	有莲天青色，盈手生月光。朦朦开彼岸，魅蓝入幻乡。幻乡星万点，明灭影绵长。一明一相忆，一灭一相忘。唯知忆忘者，已在莲心藏。莲心无凋落，终古苦而怆。
有雨	[当代] 添雪斋	初夏雨淋淋，初夏雨森森。星星红满地，零落雏花心。花落多旖旎，想见情未始。未始更无期，相去不能已。飒风夹雨寒，思尔衣亦单。此雨终有止，花落复珊珊。
续惄辞 其二	[当代] 添雪斋	与子隔万里，殊途不可视。遥夜冷风发，沉哀深如水。当风阿勃勒，一树垂心死。自抱零落影，分明吾与子。
甲申出海游记	[当代] 添雪斋	一瞬心底声，转向天涯掠。单衣临海风，我形若残蒻。旋归失其途，飘忽与踌躇。偶然契相从，亦是无心诺。触手及荆棘，鳞伤不觉虐。梦梦在岸潮，阵痛随起落。明灭看微星，冷眼未成烁。终毁如沙粒，各作离散约。
午夜醉过腾王阁	[当代] 添雪斋	翼轸清江岸，万灵出其夜。我魂既醉时，倏与高阁借。独立如瞽聋，群风声欲哑。恍有狰狞爪，攫我将类祃。暗流窜空途，速过密林罅。形迹未可知，馀骨将炙化。速落破碎间，时痛不得罢。轰然一裂眦，旁路灯乱射。前魂音渺茫，饰我以神话。薄雾已淡蓝，触手清凉下。
行役 其二	[当代] 添雪斋	野原残碧影，斜日驻山肩。郁云临夜起，北地大风悬。扬尘为行色，速掩劳生缘。无人共悲喜，虚空只一餐。
岁末随咏十首 其十	[当代] 添雪斋	清也沧浪水，浊也沧浪水。一浊并一清，一生唯一俟。
岁末随咏十首 其九	[当代] 添雪斋	森气依寒雨，灯影泛冰纹。尔生无据久，不觉契纷纭。
岁末随咏十首 其八	[当代] 添雪斋	层云乍裂腹，青天碧一池。残阳池下鲤，浮沉始自知。
岁末随咏十首 其七	[当代] 添雪斋	思如夜飞雪，无声来者频。思如雪下草，不日碧如茵。
岁末随咏十首 其六	[当代] 添雪斋	绿玻浮暗红，曲折斜阳曜。即坠迥深时，路间人僬僬。
岁末随咏十首 其五	[当代] 添雪斋	且看都市路，一夜满霜淩。无数沿行者，目光冷于冰。
岁末随咏十首 其四	[当代] 添雪斋	沧海东之址，重城三百里。千厦列嶙峋，风涛终不已。
岁末随咏十首 其三	[当代] 添雪斋	白日敛孤光，大野风如魅。群阿影有棱，黑草荒无类。
岁末随咏十首 其二	[当代] 添雪斋	北原皆槁木，薄雪积新黄。枯食一高鸟，飒然青影翔。
岁末随咏十首 其一	[当代] 添雪斋	卒岁于天倪，风云只黑白。关山吾不知，怎得长年碧。
用陶公饮酒韵二十首并序 其二十	[当代] 添雪斋	暝花观已久，真红死愈真。萤灯光一线，缚之黑愈淳。残露星流下，玲珑青愈新。夙夜观天者，隔违越与秦。激风逾旷野，音息掌中尘。万树朱成碧，别久思力勤。沉香不盈抱，执手不得亲。三百六十日，明灭谁问津。散魂复潸然，拂袂湿我巾，情天皆苦网，我亦网中人。
用陶公饮酒韵二十首并序 其十七	[当代] 添雪斋	春死花愈赤，峭骨晚来风。远忆同纷坠，西极碧血中。凄唳无暂止，决绝人间通。或有栖魂地，风起柳如弓。
用陶公饮酒韵二十首并序 其十六	[当代] 添雪斋	花雨随风倾，斑斓如著经。观之识春寒，片片冻血成。生亦此朝花，长辞不可更。残骨作思网，些些驻虚庭。是夜罟冷雨，为谁有悲鸣。锥耳复锥魂，淋漓瘗中情。
用陶公饮酒韵二十首并序 其十二	[当代] 添雪斋	乙酉十一月，初四大风时。一城黄叶尽，见书离别辞。细雪观此心，苍凉坠从兹。舍身同为尘，埋骨何须疑。缱绻归永夕，绝响不我欺。年来春草下，请随风忆之。
用陶公饮酒韵二十首并序 其十一	[当代] 添雪斋	从来秋深时，苍天如大道。孤鸿自往来，原陌青衣老。馀情与花蔓，荒骨皆腐槁。心头朱砂色，已无一枝好。何堪收囊中，聊为持之宝？别久必不识，茫茫失里表。
用陶公饮酒韵二十首并序 其九	[当代] 添雪斋	大门轰然合，无间界已开。中有沙罗树，凋落盈我怀。眩目金黄蕊，难与痛苦乖。一瞬尽残枯，无语做深栖。恍有伫立者，同堕此尘泥。无人怜颜色，前行殊难谐。绝决虽旧调，终是当局迷。临风虚自囚，默默祈相回。
用陶公饮酒韵二十首并序 其六	[当代] 添雪斋	其情如罗网，千结锢谁是？诀别在炎夏，视我终焚毁。馀魂似莲华，瞬息展丽尔。幻灭作繁星，午夜正流绮。
用陶公饮酒韵二十首并序 其四	[当代] 添雪斋	夜城流光烁，暗里精魂飞。所怀是何人，相忘失喜悲。破碎虚空界，彼此无可依。千年若无睹，携如砂尘归。但馀梦中蝶，腐骨终不衰。释之胭脂色，湮灭亦不违。
用陶公饮酒韵二十首并序 其二	[当代] 添雪斋	风沉迫雾厚，群楼涨如山。数灯垂欲灭，黯黑不可言。素心亦将竭，优昙落千年。封冻昏懞下，沉哀毋须传。
迷迭香	[当代] 添雪斋	午夜一折痕，深月忽重置。湛冷黑色光，延流思维里。春风交寒过，荒原三百里。初生迷迭香，青绿渗风起。葳蕤并纵横，轻蓝与暗紫。残留记忆间，淡香时虚止。神谕又千年，永恒或已死。痛苦终不及，诀别只相似。沈湮惯如常，轰然白浪垒。欲往复忘之，啼笑堪罔祀。
同前庆云洞山行作	[当代] 卢青山	细草轻花在路沿，巉崖郁木许谁前。我来仰憩山溪畔，隔著藤篷看漏天。
庆云洞庆云观外作，同者石人兄	[当代] 卢青山	寻溪过石倦生肩，小坐回廊竹柏间。帘内经声正幽渺，帘前鸟语更清妍。
高明行西江书所见，同者石人兄 其六	[当代] 卢青山	自是居家在梦乡，不同群卉竞芬芳。及今秋暮君才醒，独看枯萁满故塘。
高明行西江书所见，同者石人兄 其五	[当代] 卢青山	稚女盈盈正龀髫，抟沙作犬膝般高。日斜人去空江静，独向滩头守夜潮。
高明行西江书所见，同者石人兄 其四	[当代] 卢青山	遥遥舟过浪参差，秋水微凉望可知。滩上拾螺蹲少女，衣边白露小腰支。
高明行西江书所见，同者石人兄 其三	[当代] 卢青山	新翻畴土气薰甜，短柄锄头老可怜。小憩不知坐何许，夹衣挂在野蒿边。
高明行西江书所见，同者石人兄 其二	[当代] 卢青山	瓜畻豆架满田周，老圃雏儿事不休。白蝶一双飞复返，来叮菜甲绿尖头。
高明行西江书所见，同者石人兄 其一	[当代] 卢青山	秋江一碧远连空，岸上町畦绿趁风。荷担谁家老翁媪，夕阳影里背微弓。
肖卢等中秋夜饮三中草坪，醉中电予	[当代] 卢青山	长箫短笛意清哀，莽莽三中坐草莱。知君看尽九分月，一分留待我归来。
及至，息心亭已废矣，予颓坐久之	[当代] 卢青山	此亭残毁似此心，更将何处一息宁。此心残亦何足息，任其飘放在蒙冥。
洗心池望息心亭，中隔上天梯	[当代] 卢青山	上天梯陡入云青，古木蟠蟠护去程。莫到洗心池便住，前头更有息心亭。
青城山洗心池	[当代] 卢青山	深缩幽隅人不知，天师洞侧洗心池。不知曾洗心何许，依旧清如太古时。
车中雨后	[当代] 卢青山	空中语语鸟飞翻，四面荷风拂稻田。雨后沟渠添半尺，儿童四五列渔竿。
车中欲雨	[当代] 卢青山	数家村落缀原平，满野新苗绿向青。天外玄云成巨幕，飞过白鸟似流星。
三峡作	[当代] 卢青山	黄牛山似故园青，山下长江向海平。我醉欲眠江水上，夜随明月到巴陵。
肖电中云子归何时，莲花久已开矣 其四	[当代] 卢青山	满船蓬朵好归家，向午炎炎日不斜。行过桥阴风一段，摇摇吹动鬓边花。
肖电中云子归何时，莲花久已开矣 其三	[当代] 卢青山	杏黄衫子小蹁跹，短艇悠悠住复前。手上荷花花上露，使人惆怅忆韶年。
肖电中云子归何时，莲花久已开矣 其二	[当代] 卢青山	微风时短复时长，渺渺湖波是故乡。我去我来何所别，荷花只自守孤芳。
肖电中云子归何时，莲花久已开矣 其一	[当代] 卢青山	落落青衫与世妨，扁舟谁更共徜徉。红尘炙日淹天下，尚有平湖一点凉。
醉中短梦一霎，情景甚多，倏起倏灭，起记数事五首 其五	[当代] 卢青山	日日唯与酒为欢，弃我去者是华年。剩有囊中长剑在，不能拔出倚苍天。
醉中短梦一霎，情景甚多，倏起倏灭，起记数事五首 其四	[当代] 卢青山	我行蹐局意茫然，已失明天况昨天。捡取残枫细摩抚，恍觉斯情尚少年。
醉中短梦一霎，情景甚多，倏起倏灭，起记数事五首 其三	[当代] 卢青山	横陈大块与谁留，万卉凋残始是秋。一雁云中虽断翅，向天向海不回头。
醉中短梦一霎，情景甚多，倏起倏灭，起记数事五首 其二	[当代] 卢青山	一秋摧破旧城台，冷冷长江去不回。原上黄花铺百里，唯馀一朵向人开。
醉中短梦一霎，情景甚多，倏起倏灭，起记数事五首 其一	[当代] 卢青山	颓碑败墓展无穷，独立卢郎孰与同。摘取坟头三寸菊，插向茫茫大地中。
同前（汪精卫）更补一章	[当代] 卢青山	谁不临诗血怒流，嗟君终负少年头。集名双照真奇谶，照人照己并千秋。
绝句七首 其七	[当代] 卢青山	邃古之初曰有道，散入万物幽而渺。我魂上下觅不得，长夜一声鸡已晓。
绝句七首 其六	[当代] 卢青山	我以我口吹微火，火起怒鼓焚丛林。更思以口吹火灭，嗟汝横茅塞其心。
绝句七首 其五	[当代] 卢青山	海鹢经风残百体，重缝细补更前趋。可怜龙骨伤犹隐，不识能飘到岸无。
绝句七首 其四	[当代] 卢青山	扶桑巨木昔枯槁，一叶离枝堕海东。自不归来仍不去，四围鲨鳖齿先红。
绝句七首 其三	[当代] 卢青山	二百年来瓜豆剖，女娲初补此天穹。东南一峡银河水，织女牛郎意不同。
绝句七首 其二	[当代] 卢青山	一坐遂将一日空，有时朝北有时东。浑除饱食无他事，似此人生过彘公。
绝句七首 其一	[当代] 卢青山	无花无雪不成冬，四面层楼路路穷。何事山中自由鸟，来成茧底可怜虫。
行日留别卢智晖	[当代] 卢青山	携手十年手尚温，长帆已矗渡头云。知君异日耽孤酌，犹为故人置一樽。
昨宵醉卧卢智晖许，似梦泛舟西湖。揽衣而起，行犹摇曳，更复持杯，席间赋此。即以寄莼鲈兄二首 其二	[当代] 卢青山	东南第一风流地，有人劝我置扁舟。北漠南荒犹我待，岂宜从此住温柔。
昨宵醉卧卢智晖许，似梦泛舟西湖。揽衣而起，行犹摇曳，更复持杯，席间赋此。即以寄莼鲈兄二首 其一	[当代] 卢青山	断桥烟雨最宜秋，苏小门前旧泊舟。天下至奇奇此水，纵凉入骨亦温柔。
七月十七鲁家湖看荷随书七首 其六	[当代] 卢青山	枝头暂寄冷年华，想像伊人有故家。堕瓣浮波如小艇，孤身自载向天涯。
七月十七鲁家湖看荷随书七首 其五	[当代] 卢青山	谁同春卉竞时妆，吹向平湖满夏凉。艳透肌肤清透骨，荷花即此异凡芳。
七月十七鲁家湖看荷随书七首 其四	[当代] 卢青山	层层瓣蕾束绯云，小立朝阳到日昏。百遍诗催开不得，深心自守待何人。
七月十七鲁家湖看荷随书七首 其三	[当代] 卢青山	长竿短褂两从容，小艇摇摇自趁风。万顷荷花看不透，有时啼出鸟声红。
七月十七鲁家湖看荷随书七首 其二	[当代] 卢青山	六尺湖湾等小池，岸藤水草共栖迟。荷花自有天然色，不在人间知不知。
七月十七鲁家湖看荷随书七首 其一	[当代] 卢青山	向午渔归系短篷，满湖微雨与微风。孤荷擎出无边叶，自向枝头寂寞红。
读胡僧栀子花诗作 其四 桃	[当代] 卢青山	吹来枝上连山上，吹向天涯并海涯。当汝初开第一日，百花遭际已全知。
读胡僧栀子花诗作 其三 菊	[当代] 卢青山	举世闻君尽转头，伶仃谁敌满天秋。唯存七尺温馨土，开向陶家旧墓头。
读胡僧栀子花诗作 其二 莲	[当代] 卢青山	火作衣裳并作心，焚馀流托水为坟。不知此水心冰冷，始得千秋流到今。
读胡僧栀子花诗作 其一	[当代] 卢青山	随放随凋万物姿，岂唯春暮始难持。当君委蜕栖尘日，正是莲花出浴时。
洞庭二首 其二	[当代] 卢青山	长波横界势皇皇，远有舟鸣听不详。一鸟孤飞飞渐灭，水天之上是斜阳。
洞庭二首 其一	[当代] 卢青山	沉阴天色覆坤维，小艇联翩泊岸陲。忽尔涛生湖势动，沙鸥无数掠波飞。
同日双花水库作三首 其三	[当代] 卢青山	微雨之晨斜日暮，藤崖之北竹林西。山禽自向山深住，不为人啼为己啼。
同日双花水库作三首 其二	[当代] 卢青山	浮浮小屿真幽绝，扁蚌圆螺住屿端。赴岸连波声娓娓，似同岸石两呢喃。
同日双花水库作三首 其一	[当代] 卢青山	撩衣小坐石中苔，凤尾森森拂酒杯。湖面青痕开一线，轻舟正送洛神来。
车行过荷塘见残梗犹在四首 其四	[当代] 卢青山	毁瘁塘中冷自思，不知春色已来驰。塘边看取依依柳，正到鹅黄向绿时。
车行过荷塘见残梗犹在四首 其三	[当代] 卢青山	饥禽啄啄尾翘昂，莫怪乾泥满故塘。照水伊人归已尽，安能水不向枯亡。
车行过荷塘见残梗犹在四首 其二	[当代] 卢青山	淩波摇曳是红裳，一刹霜来万卉荒。谁守枯塘到冬暮，痴从残梗味花香。
车行过荷塘见残梗犹在四首 其一	[当代] 卢青山	游蜂浪蝶久无踪，曾共依回玉蕊丛。犹剩蜻蜓斜病翅，时来塘角伴秋风。
同日车行龙源水库二首 其二	[当代] 卢青山	缭行逼仄如行隧，转过前矶眼忽宽。斜日入波光怒起，一时焚灼万重山。
同日车行龙源水库二首 其一	[当代] 卢青山	长木森森不见天，驰车曲折绕湖旋。涂边嫩竹如修女，望见车尘态一偏。
正月初五车行临湘道中 其二	[当代] 卢青山	纵横阡陌垄畴平，小凼欹斜薄有冰。隔岁枯禾荷霜在，禾边新草已青青。
同前梦起出垄中小塘，忽见孤萤	[当代] 卢青山	四面苍山黑影岿，奇虫怪鸟语恢危。谁家一点残存泪，大夜长秋冷自飞。
湖南诸友游浏阳，予不获往。自天涯见贴睡莲图，即彼时所摄也，跟贴时随书	[当代] 卢青山	深丛一角避山旁，长夏炎炎沸似汤。君看莲花扶水睡，不和世界共温凉。
黄鹤楼望长江。同者苏无名赵晴，问之，楼亦新修者也	[当代] 卢青山	来者随来去者去，重楼已毁复重楼。更无一客知今古，无怪长江寂寞流。
五月二十三日车行书所见示石人兄	[当代] 卢青山	初生小叶已宜风，正与波光两泄溶。似见荷花波底动，明朝跃出万塘红。
共肖卢石出云溪，沿山行至曾家坡，得一小塘 其五	[当代] 卢青山	拽椅移床都已定，微鼾断续略能闻。谁家小犬无些事，痴向山头吠月轮。
共肖卢石出云溪，沿山行至曾家坡，得一小塘 其四	[当代] 卢青山	山家四五屋欹歪，向夜微灯出草莱。隔岸深丛看不见，纳凉人语趁波来。
共肖卢石出云溪，沿山行至曾家坡，得一小塘 其三	[当代] 卢青山	一冲小小为山藏，菜畦豆架护幽塘。塘畔疏槐扶影立，似看微波散月光。
共肖卢石出云溪，沿山行至曾家坡，得一小塘 其二	[当代] 卢青山	坡下纡行汗似浆，坡头一过体都忘。不知谁在深阴里，为我殷勤置一凉。
共肖夫妇小儿山行	[当代] 卢青山	沿溪曲折漾花红，随地村庄静若空。一刹风来吹忽起，春山都在鸟声中。
2002.3.16夜半枕上听蛙	[当代] 卢青山	恰恰莺啼听不闻，随他草长日纷纷。此心似为君迷蛊，不得君来不肯春。
共卢往六伢家，出湖边书所见三首（不记何年） 其三	[当代] 卢青山	湖风细拂藠头香，豌豆双眸两对望。野外无人草无限，山羊最解品春光。
共卢往六伢家，出湖边书所见三首（不记何年） 其二	[当代] 卢青山	坎头贴贴长青苔，地米花如细剪裁。岭上春风吹鬓活，洋洋心与物齐开。
共卢往六伢家，出湖边书所见三首（不记何年） 其一	[当代] 卢青山	燕草初青燕未来，山间野烧剩残灰。一波渺与天同远，正送春风到九垓。
李后主	[当代] 卢青山	妇人醇酒最消忧，白却诗人几辈头？苟不为君不亡国，争能词笔冠千秋。
十月二十八日太平间作，盖为同事家葬事主书记五首 其五	[当代] 卢青山	铿锵牌桌肆閒谈，鞭起人来哭亦欢。独向喧哗疏处立，斜阳亦独立西山。
木兰花    开远灵芝湖	[当代] 蔡淑萍	绿云冉冉迎人目，空翠湿衣苔径曲。来寻佳水号灵芝，柏翠松青湖一掬。静如处子寒如玉，谁伴山中幽且独？清凉世界绝尘嚣，鸟唱蝉鸣清气馥。
淮北友人过访，席间分得“蠡”字	[当代] 熊盛元	帘外赣水流，清波漾樽底。酒酣自怡然，愁怀一时洗。梦驰五湖东，何处寻范蠡。葭岸维扁舟，此身若稊米。
途经长沙，和世兄置酒饯行，分韵得屈字	[当代] 熊盛元	海内多烟尘，座中尽英物。樽酒我不辞，愁怀一时韨。卷帘白云閒，远山何屹屹。转念贾长沙，挥泪同吊屈。
韩山走笔遣怀次退之宿曾江口示侄孙湘韵二首 其二	[当代] 熊盛元	霭霭云一片，飞绕笔架间。胸中气磅礴，石上水潺潺。林狖啼未已，哀音破荒蛮。谁与卜其宅，抗言不复还。
馀姚龙泉山吊四贤	[当代] 熊盛元	客星惊人主，一竿垂千秋。行藏原在我，宁甘事王侯。明君贵下贱，旷代应难求。不见龙场驿，圣哲怀深忧。岂惟探心性，更具管乐筹。未几陵谷变，宫阙成山丘。舜水走扶桑，南雷隐林陬。披肝砺冰雪，矢志抗逆流。嗟哉当朝士，襟裾如马牛。尽耽日边梦，醺然醉琼楼。我伫龙泉侧，老泪盈双眸。倚竹歌古调，白云自悠悠。
忘归岩次阳明韵	[当代] 熊盛元	穿林憺忘归，爱此烟霏好。谁与泛莲舟，相偕坐洲岛。醉里同观心，盍各苦不早。一襟舞雩风，门庭容我扫。
壬辰闰四月十三武宁席上分韵得但字	[当代] 熊盛元	烟锁幕阜山，梦云频惊断。几番欲旋归，终教误媒但。而今御风来，长郊歌缓缓。刘郎与徐子，高致世所罕。豫宁有双姝，螺杯醑常满。傅家女便娟，祇恁亲茗盌。笑彼久蛰龙，倚槛如我懒。旗亭月窥人，醉杀天不管。
淞江七宝教寺怀古	[当代] 熊盛元	壁间有馀辉，盈手无从揽。高调只独舒，渺邈沉百感。不闻鹤唳声，但见云惨惨。披襟坐华亭，老我悲习坎。
辛卯中秋感怀次二苏韵	[当代] 熊盛元	网罟张处雁飞高，墨未浓时掷霜毫。渺邈青冥一轮满，俄顷又没银浦涛。醉语喃喃呼仙子，葭影苍苍横秋水。酒边暂理旧日狂，当年猛志难再起。警句无复如跳丸，剩有孤愤胸中蟠。壑舟谁教偷负去，镜底空对雪鬓寒。黄流滚滚塞清汴，大泽篝火惊豹变。临风浩歌声遏云，铜弦抚罢敲铁板。波光潋滟涵远山，磨而不磷璧月坚。离合悲欢随心定，阴晴圆缺带笑看。今宵桂华应最好，楼头吟赏休草草。转怜四野多哀鸿，天公渊默和我老。落拓生涯阮囊贫，行迈靡靡此何人。安得旷代圣贤出，长慰流民与逋客。
梦中作	[当代] 熊盛元	刚日读经柔日史，心神安知其所止。便欲尚友古之人，奈何先贤呼不起。胡然帝也胡然天，醒时佯狂醉时眠。梦到九幽灯明灭，一缕魂接羲皇前。
暮春海上閒居忽忆散原如山忧患不到处之句因次其韵	[当代] 熊盛元	一鹄悬胸来万矢，嗒然枯坐槐阴底。如山忧患尽推排，翻笑平生钻故纸。海上喧嚣岂碍閒，梦驰嘉祐治平间。安得此身藏藕孔，涛生云灭了无关。
题鄱湖兄山水小幅	[当代] 熊盛元	石罅清泉流，仙源翠云锁。幽人性恬淡，携樽松阴坐。影落深涧中，不辩物与我。何为憺忘归，此间无秦火。
持社成立于峨嵋金顶感而赋此用太白韵	[当代] 熊盛元	裴村今何在，其诗更谁匹。一从喋血后，百年无消息。吾侪御风来，岫间閒云出。遣怀庶乎可，回天终乏术。偃蹇坐绿苔，取次弹锦瑟。转念风雅衰，肯教弦歌毕。歃盟持情性，守志慎勿失。玉壶鉴冰心，皎若金顶日。
庚寅孟冬将赴崇州次放翁《忆唐安》韵	[当代] 熊盛元	魂梦夜驰蜀中蜀，罨画池摇鸭头绿。恍闻放翁驴背吟，神思飞处天马速。折尽官廨市桥柳，烧残东阁梅外烛。底事忽生异代悲，负手悄立阑干曲。伫望空际雁影遥，翻怜世间尘网束。欲溯流光探江源，月下自倚青青竹。醉呼终古幽魄起，重翻稗乘作实录。千秋名位非所望，来寻唐安处士屋。
感遇二首 其二	[当代] 熊盛元	幽篁坐终日，引吭自高歌。歌罢复长叹，偃蹇理则那。晞发人已往，空香满阳阿。小立潭影翠，薰风起微波。
感遇二首 其一	[当代] 熊盛元	时衰竟安之，忽忽天地改。小狐首将濡，柔中讵可待。抱一居空山，灵芝随心采。道冲而不盈，溪谷纳江海。
倦客来访，与江右诸子小聚城南酒肆，分韵得“物”字	[当代] 熊盛元	客从浔阳来，襟间灵风拂。盟鸥沧波远，振衣奇峰崛。湖海气纵横，庙堂事密勿。尽将尘世恨，付与杯中物。
青山湖畔小坐，用太白清溪行韵	[当代] 熊盛元	坐久百念消，蓝霞浸碧水。隔叶乱莺鸣，笑我痴若此。一树荼蘼花，飘落衰鬓里。吟魂欲何依，愿随赤松子。
题大别山桃花源 惠熙兄嘱题大别山桃花源，虽未临其地，而心向往之，因赋此以报，次柯山韵	[当代] 熊盛元	人言桃源里，四时皆春色。坐觉心怡然，虚室疑生白。山灵影娟娟，壑底自采柏。举袂忽见招，芳馨沁诗魄。恍至笔架山，云笺露华滴。吟罢回首望，空烟渺尘迹。惟见龙潭中，孤月沉素璧。梦回北窗凉，一襟荡幽碧。
春晓曲 其二 春风桃（一九七三年二月）李	[当代] 黄绮	啖名不用饥餐米。掉口翻言人利齿。始知迂阔属书生，守缺抱残无别枝。有何面目堪羞死。投向长河供洗髓。从来我自爱春风，开遍万千桃与李。
春晓曲 其一 字纸	[当代] 黄绮	尽抛仿效无拘束。刻鹄成功非活鹄。透穿纸背突毛锥，圭臬遗忘随所欲。酱瓿有臭终当覆。书就自知难入目。此颠不识彼张颠，笑进一杯春酒绿。
某夜股痛不能偃卧坐俟天明三绝 其一	[当代] 程滨	拥衾伏枕并无眠，痛剧频将骨髓煎。试向胡床了终夜，平生得失到身前。
题旧宅后庭石阶	[当代] 程滨	征涂一任旧徘徊，深院从兹不复来。谁解相怜更相愧，我生髭发尔生苔。
南开散步	[当代] 程滨	一路歌行入野墟，纷纷黄叶洒襟裾。寄言回首诸君子，谁识清音子弟书。
秋日绝句	[当代] 程滨	朱颜日日转清癯，草色凋零竹色枯。怕问新来衰几许，时时障面过街衢。
某夜三绝 其三	[当代] 程滨	凛凛秋风欲解襟，四围如梦立街阴。浮云万里埋天地，不放疏星照此心。
某夜三绝 其二	[当代] 程滨	从来病体未禁秋，镇日拥衾不下楼。坐起中宵逃噩梦，一瓶寒水咽吾喉。
某夜三绝 其一	[当代] 程滨	太学三年百虑催，芸窗蛛网半成灰。当初欲学孙星衍，拟把说文钞几回。
噩梦	[当代] 程滨	真邪幻也幻邪真，漏断莲花犹颤唇。惊起工愁程处士，一条锦被乱缠身。
论诗绝句	[当代] 程滨	小杜频频骈起句，老杜每每对收诗。最爱对收无俗语，可怜骈起半游词。
新开湖四鼓绝句	[当代] 程滨	寒鱼拨剌汩深池，各自心情各自知。漫到相逢无一语，晓风鸣老最高枝。
日下	[当代] 程滨	日下微亭抱远空，卧邀之子入殷红。欲缠魮鲫湖心藻，斜受蜻蜓水面风。
诗风	[当代] 程滨	熏风无赖碰珠帘，往日伤心入黑甜。无动于衷心死后，诗风渐渐远香奁。
弥天	[当代] 程滨	弥天雨气渥轻裾，如隔窗纱万物虚。却羡池边土花碧，半黏鸳甃半黏鱼。
断霞	[当代] 程滨	断霞迢递薄苍窿，泻向清溪万木丛。想得曦和应解带，背人湔下一腮红。
春日绝句	[当代] 程滨	莺袭落花匝地舞，蝶粘飞絮漫天狂。千枝万叶扑人绿，岂止春心逐日长。
夜座受凉	[当代] 程滨	一片凉飔袅碧楼，月梢花影镂肩头。夜深贪坐阶前露，直到如今病未休。
枯莲	[当代] 程滨	东风昨夜到西廊，冰入寒波回野塘。映水枯莲成惨碧，满楼灯火正昏黄。
马蹄湖冰泮绝句	[当代] 程滨	漪涟细细飐春池，便欲浓晴满目时。半沼芙蓉红掩映，一湾杨柳绿离披。
游天津自然博物馆三绝 其三	[当代] 程滨	沈迷苑囿三餐梦，辜负风云万里情。绝爱蓬蒿数枚雀，拾人牙慧足平生。
游天津自然博物馆三绝 其二	[当代] 程滨	纹路依稀辨老松，质如琥珀半明空。我来松石身边卧，消受千枝万叶风。
家君寄鳄鱼标本一戏赋	[当代] 程滨	吻馀沥沥生前血，牙透森森死后寒。此日胸中满枯草，当时未必有心肝。
雨后海棠	[当代] 程滨	太真沈醉帝王家，日日香腮簇绮霞。一自渔阳风雨后，销魂片片是梨花。
春雨	[当代] 程滨	长杨院落瞻飞燕，垂柳池塘式怒蛙。绝恨狂风捎急雨，摧残一树海棠花。
看雨	[当代] 程滨	暝空夕照掩乌云，帘外铿锵一夜闻。卷起平明思看雨，碧琉璃上白氤氲。
课上绝句	[当代] 程滨	池塘风绪缫垂柳，楼阁香潮压海棠。又是课堂无意思，閒看乳雀度新杨。
某日植树早发见朝霞有感	[当代] 程滨	晓雾冲开一道霞，侬今百感正交加。赤橙黄绿青蓝紫，柴米油盐酱醋茶。
春日绝句	[当代] 程滨	万象回春侬亦春，相看物我两如嚬。瓣香桃蕊才容雀，穗落长杨更逐人。
大连纪事六首寄温浩 其六	[当代] 程滨	一任丁香吮臂眠，游仙枕上续前缘。人间忽报黄粱熟，惟有红瘀薄似烟。
大连纪事六首寄温浩 其五	[当代] 程滨	人间触处诩秦青，一曲喑喑不忍听。皓齿青蛾皆伐性，全将此事赖卿卿。
大连纪事六首寄温浩 其四	[当代] 程滨	锦被乱缠我与侬，小蛮柔弱四肢慵。今成刻骨狂生恨，不识深闺小姐容。
大连纪事六首寄温浩 其三	[当代] 程滨	笙箫镇日斗秦楼，百转千回不肯收。今夜因何殊草草，昨宵端的太悠悠。
大连纪事六首寄温浩 其二	[当代] 程滨	欲寻幽谷主人家，藩篱泄漏半天霞。生憎门外流连客，挼损阶前一瓣花。
大连纪事六首寄温浩 其一	[当代] 程滨	明日分携到海门，不堪香泪润离魂。身边何物为君赠，垂笑轻移入小盆。
寄温浩	[当代] 程滨	终年病榻笑无常，赖有芳心为守望。忽然无语推门去，信知来岁是空床。
三寄北	[当代] 程滨	穿花燕子一双飞，欲梦前尘梦已微。又向天涯成独立，临风时节不胜衣。
京华纪游六绝句 其六	[当代] 程滨	底日悲歌细细裁，博他师旷一丝咍。分携暂向天涯去，唱裂幽燕铁笛来。
京华纪游六绝句 其五	[当代] 程滨	乱花深处有沧洲，一串凫雏得得游。贪向岸隈舣柳影，钓丝缠住小艭头。
京华纪游六绝句 其四	[当代] 程滨	扶头小醉未全醒，染得飞花两桨馨。一任轻舟亲野鹜，时将皓腕捉青萍。
京华纪游六绝句 其三	[当代] 程滨	赚得主人不识吾，凭肩忍笑不相呼。传杯沥沥须红友，伐腹便便避白姑。
京华纪游六绝句 其二	[当代] 程滨	环滁曲水涸成沙，不觉饮冰如饮茶。怕惹南风无影絮，欲簪东野不名花。
京华纪游六绝句 其一	[当代] 程滨	八斗至今输小曹，人前黾勉动三瓢。问君可有新诗不，跌过名园第一桥。
第一场春雨后偶成	[当代] 程滨	雨破春阴暗湿苔，笛声依约傍歌裁。昨宵襟上梧桐影，又向阿谁洒下来。
先生二首　时将就南开中学 其二	[当代] 程滨	若个书生请决疑，先生不语下深帷。苍天未许斯文丧，不把浮名说与伊。
先生二首　时将就南开中学 其一	[当代] 程滨	五凤楼前辞待诏，三家村里任冬烘。先生自有高眠地，受享人间菡萏风。
初春绝句	[当代] 程滨	几枚黄雀夺檐牙，春到人间一半赊。莫笑先生太多事，又扶残病看桃花。
如毛	[当代] 程滨	朝来暮去太营营，何事临渊久不平。却羡微风吹片羽，从兹无臭亦无声。
读徐晋如缀石轩诗话书后一绝	[当代] 程滨	灯前点检昔年痴，浴血赢来一卷诗。见说英雄今又起，独将残锷立多时。
学农	[当代] 程滨	今日柴荆伤素手，他年要路立閒身。鼎中调入心头血，多少刀耕火种人。
杨柳六首 其六	[当代] 程滨	淡影移帘日渐斜，禁宫深处岂无花。贪看未雨鹅黄柳，不吃经霜老木瓜。
杨柳六首 其五	[当代] 程滨	一枝斑管走龙蛇，十指连心欲八叉。为问蟾宫攀桂影，何如小院捉杨花。
杨柳六首 其四	[当代] 程滨	暂时不肯与风狂，一树愔愔有暗香。今日权充柳下惠，当年曾是探花郎。
杨柳六首 其三	[当代] 程滨	场内文章莫出奇，未闻诚信强修辞。会将文苑如椽笔，转入兰闺画柳眉。
杨柳六首 其二	[当代] 程滨	相逢人海数何奇，一霎相逢一霎离。展眼天涯各分散，可容弯却最长枝。
杨柳六首 其一	[当代] 程滨	困人天气最难支，欲藉秾阴枕碧枝。窗外榴花遮鸟语，院中杨柳袅愁思。
名师	[当代] 程滨	筵前有客惟谈道，背后无人始向隅。自古名师如戏子，衣冠粉墨上氍毹。
不识	[当代] 程滨	又逐众生随意行，忽闻对面唤阿程。今生落寞人间世，犹得佳人识姓名。
当年	[当代] 程滨	龙头有悔深深泣，蟾口无声寂寂吟。浮生已作晶莹泪，滴湿当年一寸心。
或欲赠犬戏为一绝呈冬冬一笑	[当代] 程滨	尚有相思信未缄，春来百物著春衫。低头北海工牛饮，坦腹东床做狗监。
岁暮至医院熏蒸戏占呈冬冬一笑	[当代] 程滨	苦寒催软小腰肢，踯躅人间步履迟。我背负暄兼负药，他年可有负碑时。
书庵前燕日记后	[当代] 程滨	檐前飞燕试新枝，檐下散儒裁旧诗。何日香巢初垒就，一帘疏雨润春泥。
冬晨赶课即景	[当代] 程滨	雾里轺车梦里痴，朝朝役我欲何之。凉风初触于思面，便似童年弄雪时。
松风二首 其二	[当代] 程滨	松阴漏下一痕天，蝉语秋风未入眠。此刻青衿嫩凉意，当时可到北窗前。
松风二首 其一	[当代] 程滨	百尺松阴蔽旧吾，蝉声可觉夏将徂。浮生恰似烟中火，一缕轻香入太虚。
独处南开中学旧阅览室见蛾口占	[当代] 程滨	幽居暗室似枯僧，忽有飞蛾自在腾。有限生涯无限路，我投昏梦尔投灯。
痛	[当代] 程滨	沦髓浃肌抹两笔，铭心刻骨挨千刀。梦中几被痛呼起，百年昼夜无由逃。
春夜宿冬冬宿舍	[当代] 程滨	人间春夜润无涯，剔灭银灯被欲斜。惟有双唇知汝在，噙开睫上一冰花。
扫花	[当代] 程滨	小院清晨梦未遐，鸟声书韵两呀呀。女娃竹帚随心舞，落絮风中扫落花。
论诗一绝	[当代] 程滨	下土谁知正色天，灵椿斥鴳自安然。鲲鹏法眼浑如炬，睒却朝菌一万年。
一入新年背痛骨酸自嘲一绝	[当代] 程滨	被底眠成月一钩，一生长是被寒囚。玲珑战铠黄金甲，锁住浑身不自由。
殷勤	[当代] 程滨	此生应是老天涯，已把坛经换蓖麻。古佛不堪寥落久，殷勤为我著袈裟。
野僧	[当代] 程滨	几颗蜂儿上紫藤，庵中犹是一檠灯。梵王经忏无心诵，脱却袈裟作野僧。
雨夜梦中得句足为一篇	[当代] 程滨	懊恼潺潺正可眠，梦中彩笔有残编。一蹄踏入沾衣雨，便是江南二月天。
夜归闻楼中京胡声	[当代] 程滨	星飘渔火夜平湖，丝竹一声魂欲苏。我向人间寥落久，知君寥落更如吾。
赏花三章自立自破 其三	[当代] 程滨	身前花海香成雨，身后花山舞欲摧。花海花山看不尽，倾心一叶一花来。
赏花三章自立自破 其二	[当代] 程滨	连城能换几年春，簪取春风两鬓唇。一任名园花有主，此生长做看花人。
赏花三章自立自破 其一	[当代] 程滨	有人沈醉我无眠，更把良宵草太玄。天下名花谁不爱，殷勤筹得买花钱。
于国学网见慕容远山论诗三首率为二绝 其二	[当代] 程滨	纵有阑干莫失身，纵当南浦莫伤神。武城犹取二三策，输与面墙骄世人。
于国学网见慕容远山论诗三首率为二绝 其一	[当代] 程滨	白傅千篇缘利起，玉溪一世为情痴。世间教化谁为主，忐忑至尊知不知。
不昧	[当代] 程滨	只爱香躯不爱衾，香衾覆体更情深。浮生堕落如遗迹，不向诗中昧此心。
生查子 晚秋	[当代] 傅义	夙夜眷秋光，忽忽秋光暮。急起向东篱，细把馀花数。欲倩管城兄，心事徐徐诉。何如醉金风，高唱骊歌去。
生查子 临屏致林清晓	[当代] 傅义	相识白云乡，笔下瞻风采。又向菊斋逢，岂必韩阶拜。云外七弦琴，入耳成天籁。忽觉月命中，漱玉依然在。
赣县樱花节	[当代] 傅义	闻道樱花亦有节，欣然跻身人山中。号令一声报开幕，万头齐昂朝苍穹。万球飞升如争锋，万道华采旋无踪。万颗奔星光溶溶，须臾拧成云一峰。人山遂变为巨川，激浪洪涛何汹汹。长街已集长队伍，整装待发气如虹。观众鹄立街两旁，移时爆竹鸣轰轰。势如长江滚滚来，当头翻卷双游龙。双龙戏珠舞翩跹，敲锣击鼓增威风。洋鼓洋号接踵上，结队吹打怜儿童。退闲老妇著红装，手锤腰鼓声咚咚。出人头地来高跷，一摇一摆仍从容。大队过尽叹观止，馀氛犹觉热烘烘。散入花间看花去，花气亦觉香尤浓。樱花来自扶桑东，应与桃花相竞红。未知富士山头上，今日谁犹赏芳丛。
羲车推出天改容，震耳疑闻声隆隆。停下胶轮换铁轮，黑头压压码头东	[当代] 傅义	一簇输去一簇来，势欲压沉蓬莱宫。抖擞精神昂头入，不让娇花嘲我慵。名花堪骄实和易，含笑微睇迎客至。倾城貌对倾城人，两相欢悦无猜忌。更有妙龄好女郎，俏立丛中如并蒂。倩郎摄影却羞郎，岂敢与花相比试。忽忆读书居豫章，三村桃花惹人狂。翩翩裙屐同游赏，高唱新歌桃花江。桃花无语但微笑，轻挽飞霞作艳妆。归来拂尘竞挥笔，转瞬满鬓俱苍苍。昔日容华今何在，海天曾历几番改。天台刘阮不重来，郭靖黄蓉三界外。至今真有老顽童，餐花亦似饕餮态。呼牛呼马应俱应，况相戏谑意非坏。周遭绕遍不曾停，千朵万朵藏吾睛。心犹未餍足将殆，林端忽露一茅亭。花生芝麻芹姜蒜，细擂为茶正欢迎。茶香直欲夺花香，俱有风光各有情。临行搔首频回顾，即欲移家花间住。怨天不语亦不晴，未知晴雨如何度。难想晴与日暄妍，又恐雨来泪如注。漫云轻薄逐水流，流水无情凭谁诉。
游夏浒桃花岛	[当代] 傅义	世上哪有桃花源，此间却有桃花岛。闻之欣然欲往焉，只愁鸠妇横阻扰。盼至儿孙休沐日，才过春分花正好。檐鹊啁啾报佳音，箕伯捧帚为清道。
公历除夕江右诸子欢饯成渝湘吟友分韵得落字	[当代] 傅义	灯彩大辉煌，沸天喧鼓籥。家家庆改岁，四海皆欢跃。民间行夏时，新历殊冷漠。适逢远客来，江右治杯酌。团坐旗亭中，履舄相交错。亦为年夜饭，离家仍可乐。谈笑共闹腾，门外任寥寞。宾主俱好诗，分韵复酬酢。举酒同祝愿，醉吟长脱略。明朝开睡眼，一年又俶落。
山栖放吟 其六	[当代] 陈振家	天公底事眷痴顽，贻我琼涯百朵山。洪谷高林烟莽渺，怒流急峡水回环。半生窘蹇宁无补，竟日追寻屡破颜。自此身归尘外籍，吟魂长系白云间。
山栖放吟 其五	[当代] 陈振家	莫问梁鸿落魄因，己然厓岫薜萝身。不忧巢父成贫士，终觉渊明是可人。云抱青峦生雅趣，风敲翠叶动吟呻。我诗诚似干蝴蝶，岂计流传与委沦。
山栖放吟 其四	[当代] 陈振家	我爱青山如处子，荒深味道最温纯。跳腾涧水歌酣畅，宛转禽声情质真。三碗稀糜填海腹，一瓯粗茗共山人。百年幻梦终非实，死去同归万古尘。
山栖放吟 其三	[当代] 陈振家	自归林薮就耕耘，喜免朝朝诵圣文。公课己完馀小暇，私心尚欲趁斜曛。死书过目了无味，生事逼人胡不勤。力辟畦田栽薯蓣，从兹弗识舜尧君。
山栖放吟 其二	[当代] 陈振家	矢从炎国服岩耕，荒寂渐生怀古情。重叠峰峦千霭绕，浅深林树百禽鸣。涧清流丽层崖静，天淡云闲磊块平。料理园蔬斜照里，此中风味近渊明。
山栖放吟 其一	[当代] 陈振家	白衣不合咏离骚，锦雉落单空羽毛。林木幽清堪养性，资材朽钝莫徒劳。岩烟如醉水如笑，鸟语似珠花似涛。自与青山成挚友，人天相契两陶陶。
啜茶	[当代] 陈振家	自来南塞服樵斤，解困调神赖此君。吟骨频浇消积郁，蓬心久瀹有微芬。龙拿蚁斗休多问，萍泊絮飘何足云。灵卉三瓯通百窍，诗情陡觉欲干云。
作庐	[当代] 陈振家	欲倩山人筑我巢，未须作揖与论交。起身砍去便桁柱，举手抄来是草茅。一岭绿茵为绮席，半箕甘薯即珍肴。笑声谑语杂劳动，转眼新窝立坞坳。
感事偶题七首 其七	[当代] 陈振家	殊时哭笑两无端，冲出烦城路便宽。文好宁思求狗监，性慵诚合为牛倌。良知绮岁去如水，喜有诗情涌似湍。万虑洗然酣物外，莫将自己作谁看。
感事偶题七首 其六	[当代] 陈振家	江湖险恶托身难，养拙深山赋考槃。路有荆藜侧身过，野逢蛇蝎乜斜看。天心自有囊中策，王事何妨壁上观。淡泊从容莫多计，聊将风雅补酸寒。
感事偶题七首 其五	[当代] 陈振家	石齿森森登陡艰，朝朝劳作乱崖间。能求温饱谁贪懒，得避钩牙我大闲。自觉文章难白玉，未将妩媚料青山。天生我性非伶俐，愿寄荒隅为草菅。
感事偶题七首 其四	[当代] 陈振家	率然卷迹避嚣氛，南国孤身伴白云。太古遗香幽处见，荒天绝叫管谁闻。几根痴骨撑微命，一颗顽颅待圣君。可憾人生殊短促，荒榛灌莽入黄曛。
感事偶题七首 其三	[当代] 陈振家	蛮乡笑纳散樗材，山水清嘉镇日陪。岭伺门开推绿至，花窥人醒送香来。凌云志让大君子，破浪心饶小屁孩。谋世无方胡不隐，幽溪深树即蓬莱。
感事偶题七首 其二	[当代] 陈振家	平生遭遇窝囊惯，未觉炎丘是畏途。一粟身漂千里远，百年事逐片云孤。圣贤我已知何物，魂魄谁曾见有无。感悦青山便归去，不须停步问征夫。
感事偶题七首 其一	[当代] 陈振家	明智憨愚皆不居，谄颜傲骨两般虚。心枯懒似山间石，耳静清如涧底鱼。努力求生因惜命，寂寥消闷但翻书。满林快意禽声碎，卧看溪云自卷舒。
阳江墟	[当代] 陈振家	荷担挑笼各在肩，尘沙人影散街边。山肴野簌档鳞次，猪崽鹅苗摊错连。卖粿小娘腰系子，阉鸡老汉嘴叼烟。货如流水人如鲫，细扫山乡入韵篇。
感况率成二首 其二	[当代] 陈振家	山连岭结莽无垠，日落荒乡渺一身。投地椰杆抛远影，撒空蛟阵卷流尘。幽情孤旷嚼吞久，故事荒唐演绎新。格是娲皇心计狠，一泥竟造万般人。
感况率成二首 其一	[当代] 陈振家	半生形迹笑蹉跎，浩渺沧波岛一螺。斗水难求悲辙鲋，湍流峻急走泥鼍。索疵寻垢挨偏久，煮鹤焚琴狂更多。人世遭逢谁料得，天涯且唱拉兹歌。
海南岁末	[当代] 陈振家	的是南乡物候妍，无霜无雪免穿绵。千山深秀青争眼，万木欣荣绿拂肩。秋尽未闻萧飒气，冬临多是雾霏天。缀编蓑笠君休笑，细雨轻飘过大年。
樵闲有咏	[当代] 陈振家	镇日披荆走谷坳，风岩水曲鸟交交。青藤百丈蟠繁木，朱果半空垂莽梢。志短只求虚腹饱，诗差不病饭山嘲。自归林下心萧淡，圣哲名言次第抛。
林薮遐思	[当代] 陈振家	重岩结翠鹿猿肥，时见青禽来去飞。山海原多鸿驾至，岛涯或偶羽人归。逢羊浑认左元放，看鹤错呼丁令威。自信吾诗道情沛，会教烟客到柴扉。
遣闷	[当代] 陈振家	贫贱衰微百里奚，价同五片黑羊皮。短桥陡岸连蓬径，茆屋乱阶依竹篱。胆小曾经嗤有笔，才疏未敢说怀锥。羁情触拨偶难抑，但索枯肠一咏之。
夕望	[当代] 陈振家	西山缺处咽余红，流水声融暝色中。满眼凉萤穿垄树，一牙新月贴虚空。堪嗟乱世无真骨，谁识荒陬有好风。独耻生非廊庙器，苦花心力作诗翁。
月夕感兴	[当代] 陈振家	一轮桂影照空山，四匝幽清悦我颜。泉水喧于崖断处，蜘蛛贴在月中间。湛然夜色殊当赏，未了尘思且暂删。泄泄吟魂溶造化，人生难得是心闲。
看峡水有怀	[当代] 陈振家	新水联翩下峡滩，笑涡千叠激流欢。反腰帖地婆娑舞，击磬捶琴次第弹。能获自由诚亢奋，冲开险隘喜舒宽。凝看良久心潮涌，顿觉生涯一点酸。
观雨偶成	[当代] 陈振家	空山一夜雨倾盆，起晓野溪添涨痕。激浪穿岩移竦石，盘涡抱树啮危根。随风吞吐烟腾谷，隔岭咆哮声到门。造化殷勤更画面，自当勾捉到诗魂。
山栖偶拾	[当代] 陈振家	海角天涯结我庐，翛然世外野人居。锄园事了笠承菜，浴水归来篾串鱼。别趣初萌投隐后，新声屡得作劳余。诗源触处皆能得，何用灞桥风雪驴。
兴至有题二首 其二	[当代] 陈振家	海内无人思太平，城中两派未休兵。劣材幸免斧斤顾，杂草唯凭缝隙生。守拙安徐输仲蔚，闲居气象近渊明。万山深秀堪栖寄，泉石稀糜两色清。
兴至有题二首 其一	[当代] 陈振家	青山深处得安家，莫憾天边万里赊。一个茅庵花与鸟，半弓蔬圃豆和瓜。玄都桃树枉争艳，赤壁楼船久没沙。成毁兴亡如掣电，休教血气负韶华。
有患	[当代] 陈振家	世情未敢付思维，举目茫茫无一宜。扯碎经书生灶火，平撕稿页卷烟丝。观山每恨云难散，看水尤憎峰倒垂。苦我有身空有患，灌荆蒙密自支颐。
幻想	[当代] 陈振家	人世悲多欢处稀，一生美丽是顽痴。蛇行忽念白娘子，鸡叫猛思周剥皮。调拨心灵归浪漫，敲锤洒脱入歌诗。杀奴烹狗关谁事，幻想真教乐不支。
闲咏有会	[当代] 陈振家	一颗头颅不及人，摇来晃去句难新。柴篱破败慵收拾，茆屋低斜容欠伸。长把心神耽野兴，竟酣韵律忘家贫。作诗原为消闲闷，何与骚家苦较真。
山陬放歌二首 其二	[当代] 陈振家	深溪绝谷绾岚烟，心远地偏居有年。成片红花烧赤壁，满山绿树接苍天。利名始省俱非必，聚散渐知皆是缘。浪掷光阴了无事，安贫守静水云边。
山陬放歌二首 其一	[当代] 陈振家	自结蓬庐杳蔼间，斯生从此托丘山。个中事岂上苍意，物外心同古佛闲。除却肚皮须面对，算来花鸟最相关。裸身散发歌吟去，一任天神人鬼讪。
有感偶成	[当代] 陈振家	流槎漂泊海南州，晦迹林泉渐有秋。忧死杞人谁理会，读穷庄子我何求。天中云过山微塌，岭下烟蒸树欲浮。似此风光莫多问，重吟细把足羁留。
即事有赋	[当代] 陈振家	连天阴雨晦冥冥，隔岭猴声带湿听。朽木伏泥生藓晕，新菰出土露胚星。思荤急补围鱼簖，护素忙开引水泾。自落南荒真受教，农家活计渐成型。
晨起偶题	[当代] 陈振家	取次荒鸡叫月残，积忧久挂已风干。偶牵感忆吟河广，不改狂歌赋考槃。靖节闲抛彭泽印，屈原喜戴切云冠。虽言树志男儿事，毕竟人生各有观。
烧山	[当代] 陈振家	乱榛放倒已经旬，薪炬迎风态近醺。感热湿枝如爆竹，遇燃枯叶若燎蚊。半山鸦阵乱黄日，百缕狼烟干白云。怒焰腾翻真壮举，土松地沃好耕耘。
柴刀	[当代] 陈振家	为避崇高故远逃，周旋人世入荒毛。眼前但见狐蛇影，何处许寻兰桂曹。斗米可凭司牧得，零支全赖采樵劳。天涯十载论嘉友，应数身边一把刀。
久未归省怅然成赋	[当代] 陈振家	任天摆布敢谁违，空赋式微胡不归。月色一庐山万叠，虫声四壁鸟孤飞。出尘罗汉聊消遣，入袋猢狲怎脱围。常为斗粮愁竟日，遑论寸草报春晖。
闲旷有怀二首 其二	[当代] 陈振家	千山腾突势如飞，一径沉沉没翠微。黑漆名途深触底，红尘故事古来稀。水穷云起人何处，神倦心灰客未归。末法众生无可选，岂辞结草与茹薇。
闲旷有怀二首 其一	[当代] 陈振家	落翮深山日月赊，何须涕泪看中华。棚瓜篱豆劳人菜，茅屋蓬门骚客家。樟枥悬崖横出干，藤萝抱树倒开花。天公应算多抬举，如此安生亦不差。
夜半未眠闻声成赋	[当代] 陈振家	堪笑禀姿无一宜，向来不写壮怀诗。最能痛快淋漓处，定在胡思乱想时。心路无端胡捌扯，生涯抑绌苦维持。有禽夜半声娇哧，疑被山神呵胳肢。
闲坐偶就二首 其二	[当代] 陈振家	抚时感事向谁伸，自信从容看世尘。臭力百斤空负我，良心一颗尚留身。固知牛后难成事，岂肯马前求作人。灾难能教观念改，买山足隐更堪珍。
闲坐偶就二首 其一	[当代] 陈振家	寄迹深山尘外居，人生忧喜自乘除。无劳喂养禽千种，不费栽培花一庐。接遇未须防腹剑，相逢尽是荷肩锄。苟能适意心恒足，忙去牧牛闲读书。
安家	[当代] 陈振家	木骨藤皮覆草茅，鹪鹩终有一枝巢。石烟花雾从兹始，时色佳人且绝交。万古兴亡谁管得，半生文字我当抛。明朝追逐山公去，破笠鹑衣战树梢。
感事自遣六首 其六	[当代] 陈振家	谷折峰回路半迷，累年败叶化青泥。山高日冷幽萝静，林莽云悠怪鸟啼。强石争吞湍洑水，寒藤横荡狭长溪。莫愁好句无书处，径向苍苔壁上题。
感事自遣六首 其五	[当代] 陈振家	山间万物尽朋侪，大美无言适我怀。活泼清纯怜涧水，轩昂洒脱惜岩崖。空肠能果凭双手，好句成吟畅百骸。识破世尘心境静，食贫守淡度生涯。
感事自遣六首 其四	[当代] 陈振家	狗洞龙门两不窥，悠悠泛泛任其宜。秦坑楚户成千古，仪舌屈歌空一时。托笠绕林闲摘果，折枝画地自斟诗。驽蹄纵有奔尘志，未识缰绳付与谁。
感事自遣六首 其三	[当代] 陈振家	潦倒贫穷未足惊，轩眉大笑面人生。天风海雨添诗意，蛙鼓蚊雷也俊声。山似青螺看不足，灯如红豆独钟情。乖张世态休多恨，说白无非阴与晴。
感事自遣六首 其二	[当代] 陈振家	南来终岁凿洪荒，谋饭甚艰心勿忘。且共白丁安陋室，休听瞎子说天堂。刀锄有用岂疲塌，本事无多莫激昂。名利不思愁不配，耸肩觅句但疏狂。
感事自遣六首 其一	[当代] 陈振家	水浸青山岩翠摇，身家风雨一肩挑。林泉喜有情能咏，命运真无技可雕。释氏悟空甘寂寞，庄周体道乐逍遥。云萍飘逐且随遇，毕竟人生不可挑。
荷薪归暮	[当代] 陈振家	日泼残霞落岭腰，烟云樵楚一肩挑。人生有命须珍爱，世变无涯莫过焦。激水荡胸当契会，佳山在目好酣聊。破天留与女娲补，袅袅柔风一径遥。
偶成寄远	[当代] 陈振家	隐沦海角远忧虞，非绘终南捷径图。肯使头颅闲里老，岂教脊骨悔中枯。启期三乐今俱二，庄氏全生也近乎。才命相妨须自认，青山白水养真吾。
晨作有咏	[当代] 陈振家	晓曦忽自海东升，又是人生一日程。秉耒每蒙蜂蝶伴，灌园偶有鹭鸥迎。望山时欲吟陶令，看水不思歌屈平。尘世诸多荣辱事，尽随岁月去无声。
逸怀	[当代] 陈振家	贫薄不辞筋骨劳，陟山走谷落柴刀。渴时仰首承悬溜，倦至和衣卧乱蒿。抱瓮灌园还顾惜，举杯邀月付风骚。鹪鹩尚有一枝寄，莽野深林且自陶。
牧闲有遣	[当代] 陈振家	莫议时情蹈祸阶，林泉自可遣孤怀。周边翠岫真良伴，遍岭黄牛是我侪。坐对窭贫无愧缩，解寻水石放形骸。光身散发来长啸，直似清猿啼峻崖。
有思率赋	[当代] 陈振家	茹菽饮泉深处居，万缘谢却享清虚。破衫频补钉成面，乱发任生风作梳。渐阔亲朋忘尺素，庇形偃卧有茅庐。肯留一癖无人识，夜半敲诗起觅书。
樵归纪兴	[当代] 陈振家	黄尘满脸汗沾衣，斫罢薪荛踏径归。斜日半山黄犊卧，清风一涧翠禽飞。只求岩壑襟怀畅，不管身家粒芥微。博习多文非白费，好将韵句颂蓬扉。
夜吟偶得	[当代] 陈振家	淡月如钩欹欲沉，山风瑟瑟泣空林。焰光急跳灯油竭，目籥交撑夜色深。马失休生非福想，羊亡莫费补牢心。鲋鱼幸有蹄涔济，好句撩人且放吟。
晚兴	[当代] 陈振家	清飔习习烂霞收，峻谷嘘烟暮霭浮。数点萤辉星贴树，一蓬花影月登丘。无人对此题虫二，留我据之为窟头。十载藏身尘迹外，自生自灭自风流。
偶怀有咏	[当代] 陈振家	你往我来人换人，者番轮作九畿民。不生不死偏荒地，非智非愚微眇身。满脸腻油堪战日，一头乱发肯招尘。草虫溪鸟许相悦，营口营窝各自珍。
闻调用风言以诗答之	[当代] 陈振家	天公尚眷不成材，遣到炎方就草莱。争剩齿唇谈五柳，再无心胆咏孤梅。妙门向为淮王设，捷径岂从他姓开。非是刘安旧鸡犬，能教丹药赠吾来。
山庐	[当代] 陈振家	石老山荒燧古初，珠崖深处乐潜居。常来岭峤寻樵木，偶向周边拾野蔬。倚树闲看相逐蝶，坐溪细数过来鱼。不知身属他乡客，犹学渊明爱我庐。
感事寄潮阳友生	[当代] 陈振家	佛前莫乱掷珓杯，千古青云误秀才。有所不为方个性，能胜大事乃人材。江山如梦摇风雨，造化有情留草莱。野卉虽微耐观赏，岂朝西苑苦徘徊。
斫柴归	[当代] 陈振家	山风飒飒乱翻衣，一径轻阴罩翠微。急涧鱼腾冲浪起，高林鸟去破烟飞。性钟简淡逢迎少，心畏添烦书札稀。事有未甘人已老，满衫暝色斫柴归。
新岁有诗	[当代] 陈振家	守缺抱残诚未宜，难除结习是顽痴。自无心境猜新岁，略有闲情动雅思。春日温柔行渐远，野花挑逗看多时。而今已得治贫法，囊底空如便赋诗。
耕山有咏	[当代] 陈振家	非鼠非狐非猛龙，天涯端合作劳农。守贫未必天终负，卖力争知兴正浓。面刻沧桑添气质，心无贪竞见从容。穿崖越壑忘晡夕，人在群山若个峰。
迷失山间	[当代] 陈振家	淼淼溪流榛莽萋，葱山岑寂子规啼。藤萝纷郁层崖乱，烟霭弥离乱径迷。斩葛分荆惊野兔，持矛呼犬怯生黎。踟蹰四顾无寻处，欲待东行反折西。
寄鮀岛诗二首 其二	[当代] 陈振家	过去未来非我经，何须深究累清膺。史尘故事虽堪读，人世机缘岂可凭。了不相干休上劲，最为实在莫争能。有诗且自娱林下，切勿悽惶学杜陵。
寄鮀岛诗二首 其一	[当代] 陈振家	牧陂樵担度年年，粝食菜羹筋骨坚。一味心煎空失落，三分气在且陶然。铸熔意趣归词笔，圈点山川入性天。莫理砖头灰屑事，忘贫傻乐自矜怜。
木薯随想	[当代] 陈振家	山中木薯正痴肥，乘雨持锄深挖归。香软最宜疗肚腹，丰余尚可及鸡豨。青萝白水心尘少，红树碧山诗兴飞。胜似贤髦被名困，呕心剔肺陷重围。
顿悟	[当代] 陈振家	蛮触微名勿苦熬，穷荒能隐也堪豪。蘼芜质劣灌何益，松柏不耕还自高。乐我孤云归一岫，笑他三士死双桃。丘山有约来宜早，莫待折腰方学陶。
庐居书兴	[当代] 陈振家	掣雷奔电变生纷，风雨偶惊鸥鹭群。迟暮美人多变态，倒霉秀杰失余芬。莫闻聒耳椎心事，且读回肠荡气文。可憾天时难自选，愿随田父学耕耘。
卖薪有喜	[当代] 陈振家	不能营笔且营镰，豆腐英雄莫笑嫌。得失轮回休细究，风云变换或堪瞻。看残世象忘穷达，说到生涯剩米盐。卖了薪柴真大事，者番定把布鞋添。
行山放吟	[当代] 陈振家	红尘消息久深谙，狎隐丘林一笑堪。才拙焉言伤落拓，势殊似可免羞惭。怀生畏死真无赖，邪许呻吟且放憨。世象浮沉关屁事，春光沃眼好登岚。
寻药山间忽有所思	[当代] 陈振家	百折寒崖泻瀑深，禽声一径树交阴。间关相唤珠穿耳，奔突洄腾清到心。人失痴情空白活，世无净土勿强寻。眼前有景且观赏，莫向崦嵫问日沉。
耕间有悟二首 其二	[当代] 陈振家	故国秋浓不可居，天涯漂泊作长沮。百围翠嶂环穹宇，一角苍岩护草庐。浑觉此时身似蝶，焉知前世我非鱼。男儿原有四方志，准读平生未见书。
耕间有悟二首 其一	[当代] 陈振家	庆吊浮沉只倏时，争名不若养身宜。清风晴野鸟声滑，翠阜红崖萝影垂。人假虎前矜得色，我从牛后觅生涯。樵耕自有樵耕乐，忙里偷闲来一诗。
斫木溪边偶有所感	[当代] 陈振家	沧海横流泛瘴腥，允教一粟下南溟。身当困蹇倘除死，命合蓬蒿定要经。已惯穿林同野物，偶来照水有人形。试摇秃笔仍能济，还向青山拾性灵。
思游寄远	[当代] 陈忠平	乐在滇山水，游人思不归。空劳千里念，梦逐綵云飞。
答猫儿寄茶	[当代] 陈忠平	汲泉吾自煮，蟹眼立旗枪。漫品閒滋味，清风涤俗肠。
风雨	[当代] 陈忠平	一夜风兼雨，翠肥红也肥。可怜双蝴蝶，飞却不能飞。
霁月	[当代] 陈忠平	云倦随风去，新池落玉盘。莫照桃花面，珠泪未曾乾。
无题	[当代] 陈忠平	青帝初开窍，春情半未浓。相期二三月，一醉杏花丛。
绝句	[当代] 陈忠平	差极人臣位，南柯梦转虚。盖棺论未定，颇费史家书。
西历十一月二十六日清晨九江地震后口占	[当代] 陈忠平	鸡飞村犬跳，晓日共床摇。生死一悬念，尘心竟未消。
夜吟	[当代] 陈忠平	树摇风影乱，帘隔小窗幽。明月殊无赖，窥人搔白头。
秋夜雨	[当代] 陈忠平	老蔬生嫩荚，云湿月初收。怜惜无眠客，轻敲一院秋。
郊行	[当代] 陈忠平	漫品秋滋味，来听雨后风。一鸥惊叶落，飞破夕烟红。
乙酉立秋前夜	[当代] 陈忠平	清宵虫已寂，一叶压窗台。初怯苍凉梦，秋心落酒杯。
萤	[当代] 陈忠平	腐草应无恨，飞星别有情。殷勤劝学业，肯与月华争。
悼余正新先生两首 其二	[当代] 陈忠平	青山迓词客，鹤翅共云垂。新作凄其句，疑难问与谁。
悼余正新先生两首 其一	[当代] 陈忠平	翠烟红雨湿，桃李下成蹊。坐沐春风煖，何堪杜宇啼。
对镜	[当代] 陈忠平	何处寻真我，青衫拂不平。会心相一笑，两个腐书生。
台灯	[当代] 陈忠平	两眼渐多雾，浮华辨不详。书中有金玉，借尔几支光。
问月	[当代] 陈忠平	怅望今夜月，何不似扁舟。载得阿侬去，悠悠河汉浮。
秋夜	[当代] 陈忠平	风过桐叶落，夜气自萧森。空好当头月，寒虫不肯吟。
辛卯岁杪邑中同好约压年字	[当代] 陈忠平	桃符星帜漫争妍，万里寒云裹綵烟。海上风波殊不靖，岭南梅信况迟传。釐分诗稿三叹息，拥对萤屏一惘然。稍喜芸窗闾市近，箫韶递奏太平年。
奉和卢兄五十初度	[当代] 陈忠平	盛世光阴颇易过，奇怀讵奈二毛何。横胸块垒诗情兀，挂眼江山梦魇多。庭下佳儿堪慰藉，书中閒日自消磨。近知天命安禅定，任是涟波与潏波。
景德镇客中余兄招偕刘陈二子茶楼夜坐分韵得水字适闻次日大幅降温	[当代] 陈忠平	昌江夜谧适吾子，一角楼台閒照水。几上清茶款款添，窗前新月姗姗起。世情叹喟颇无端，诗道论争俱有理。闻说寒从别后生，转怜寒处多知己。
偕豫章与邑中诸子大港探穴未果分韵得奇字	[当代] 陈忠平	人道洞天深不知，岖崟冷峭复傀奇。瀑泉吼石虎蛟怒，古木惊风魈魅疑。辍步非关矜脚力，抚膺莫叹负心期。有缘再作烟霞会，荷斧先将蔓棘披。
传信豫章胡邓李陶诸君子见过恰直邑中诗友泉石之约	[当代] 陈忠平	鸥波暗递雁头笺，解释秋怀共可欢。经岁青眸偏眷旧，俟时黄道定销寒。渚烟芒芴劳麟趾，山味寻常愧凤肝。曲僻风光殊不恶，差肩一一指君看。
偶遣	[当代] 陈忠平	荒嬉少壮涩中年，一自耽吟镇自怜。欹枕颇知灯缱绻，索肠绝似病淹煎。秋萍底事漂流远，春雨如何播洒偏。味况有时无趣极，愁人多梦却难眠。
新作赠柏窗兄补壁诗拜得林冠夫先生手书四韵柬谢	[当代] 陈忠平	麝煤香透布头笺，想见林公健腕旋。雅润真如灵兔伏，清遒更作老松蜷。十分高意惭鹅报，一点微衷倩雁传。不许斯文虚粉壁，风云涌到柏窗前。
深秋夜遣怀	[当代] 陈忠平	世故未随年岁深，乖时句欲索同音。蕉衣浪说道寖失，蓬鬓不知秋易侵。欺梦风疏灯影倦，漫窗雨细草烟沉。与虫相语长长夜，聊慰案头牢落心。
复过秋湖	[当代] 陈忠平	积久寒雰坼欲崩，霜禽上下苦翻腾。浮家舣楫随开市，局影趋砧不死蝇。冥漠湖天淆一色，焦萧木树寄多藤。振衣谩道清风好，吹向残山恐有棱。
秋湖夕望	[当代] 陈忠平	霜空暮日赤如焚，界破素烟弥渚濆。北鸟争栖沙尾草，西风乱剪水心云。寒侵鹤眼翻更阔，翠滞松标偏不群。蓬梗萍波漂汎尽，雨春又遍野人芹。
叠用山谷觞字韵再寄顾青泫	[当代] 陈忠平	春肥鳜鲫秋鲈豸，随处曲流宜泛觞。蟹舍藏烟时掩映，罟船泊月自幽凉。去招京洛青衫客，来对湖山白鹭行。一棹清风容小借，不教块垒辄撑肠。
答顾青泫	[当代] 陈忠平	吾国乃君千岁路，一缘暂负菊花觞。鱼波迢递接湖海，雁字往来知煖凉。抗足白云须待日，茱萸插鬓自成行。兰襟落落秋风下，鼓作诗声荡曲肠。
秋夜	[当代] 陈忠平	抱书欹枕对昏灯，倦眼迷离认细蝇。度鬓蓼风何乃尔，钻心蛩语竟相仍。明知海角梦难达，偏怨窗前日易升。赶市沽屠况贪早，隔园鸡犬扑腾腾。
九日午后独登南山	[当代] 陈忠平	懒佩萸囊漫拾梯，袷衣但有影相随。荻洲乍冷鸥先觉，山菊孤芳蝶未知。日入青波同澹宕，云摇白草各披垂。纷纷雁字吟肩过，却把幽怀写寄谁。
孟秋毗陵之什 其三 偕白鹭纫霞游蠡湖高子水居次景逸先生韵	[当代] 陈忠平	梦里水居今我来，五湖烟琐旧池台。乍凉桐雨萧萧下，兀立秋荷落落开。曲槛久望苍鹭影，幽芬一酹白云杯。沧波仍故鳜鲈绝，直士弃臣何往哉。
新月限十三元	[当代] 陈忠平	蛾眉新扫澹颦痕，花动风帘落影繁。野草流光明旧苑，浮云琼阁锁精魂。寻常圆缺天难主，取次悲欢梦可温。漫下阶除深一拜，山川伊阻复何论。
纫霞诗贶贱辰忽忽两月矣偶触感慨依韵赋此	[当代] 陈忠平	不劳忧国与忧民，泰半生涯味足珍。性拙颇能安末役，居偏岂为远豪人。老妻相惜拈髭断，痴子独游过雁亲。夤夜书窗帘密掩，恐教灯影漏芳邻。
江右诗社泰和年会之什 其三 将之泰和年会访谒名山有作	[当代] 陈忠平	杜鹃溅血灿春裳，绝好丘山旧战场。漫笑英雄沦草莽，从来王霸诩成汤。青林垒骨嗟何已，丹帜为碑敬未遑。治术治功休细说，夺天奇气亦皇皇。
江右诗社泰和年会之什 其二 复次剧饮千杯江右诗社辛卯年会元韵	[当代] 陈忠平	霜风昨岁失遮邀，草蔓平芜势未销。快阁旧存文相泪，名山新折沈郎腰。且持美酒狎鸥鹭，不信景云盘鹗雕。往哲有灵当击节，诗潮暂掩赤江潮。
江右诗社泰和年会之什 其一 奉答剧饮千杯江右诗社辛卯年会邀客元韵追怀黄山谷	[当代] 陈忠平	修禊东君坐见邀，江山有待尽寒销。雨酥诗眼风酥骨，蝶弄花须柳弄腰。任捲车帘飞野马，休教鸢线缚云雕。时空肯缩千年缝，快阁骈肩倚听潮。
纪录片观后	[当代] 陈忠平	风云惭我未亲经，坐拥银屏看爆棚。应惜儒冠空负志，不谙时务枉论兵。民为刍狗从来是，血染灵幡莫与京。早有当年真影录，是非岂待后人评。
仙居 其九 神仙居	[当代] 陈忠平	谷口黄云结梦真，绝清奥处蛰仙人。将军石峭威如历，玉女峰横妙毕陈。壁挂翠萝濆瀑响，林蒸紫气遏花新。临风秀木多情趣，连理枝生万古春。
仙居 其八 皤滩古镇	[当代] 陈忠平	水陆通衢旧埠头，五溪汇接海东流。千家牙匮俱颓剥，九折龙街自曲幽。劫换仍存读书院，客来争睹买春楼。繁华莫道今难再，盛世人閒好冶游。
仙居 其七 景星岩	[当代] 陈忠平	一径扶云十八盘，摩肩拭目对跳峦。春风初拂梯田绿，寺竹犹沾宿雨寒。作态渊崖俱妙相，不名花草亦奇观。最怜往哲读书处，石壁松灯烟未乾。
劝穑	[当代] 陈忠平	麻鞭水响节时催，陌煖庆云团作堆。岸柳垂腰先好雨，池蛙鼓舌自春雷。新颁农政称咸善，旧凿山渠起积隤。劝穑原该专吏责，田家笑讶子胡来。
早春吴越之什 其一 早发鄱湖	[当代] 陈忠平	隔岁招邀短信频，越山吴水待游巡。暂将繁牍束高阁，漫把閒书销旅尘。醒眼红烟桃早放，斜窗碧雨柳初匀。馀寒料峭浑难管，千里车飞霁日春。
十四日江春兄客中寄示上元诗作归里踏青之约时雨雪霏霏愁不能胜因赋长句以答	[当代] 陈忠平	东皇枉踞最高台，吞月阴风逐不开。恐尔雪雰成黑狱，肯谁跸路惜寒梅。梦中游子情何已，望里家山驾早回。清景纵非吾作主，也应有日属诗材。
西历情人节拟作	[当代] 陈忠平	月作冰弦按六么，心旌烛影共飘摇。玫瑰簇夜逗游目，杨柳缠人垂媆条。诗思暗凝烟篆细，春风妥送梦魂遥。殷勤何必劳青使，十二峰高谢綵鹞。
人日偶题	[当代] 陈忠平	媆日殢寒春尚暝，未开柳眼鸟先醒。击空长翼多难见，泻地高鸣辄可听。不分东风翻雨恶，生憎南岭覆云腥。人间清格销将尽，忍折梅花插一瓶。
新正回煖三压春字并寄	[当代] 陈忠平	祥烟锦屑漫城昏，夹道车如獭祭陈。稍喜寒襟沾细煖，剧怜剩水照初茵。传笺云度雁声软，写梦风饶年味新。烦绪心头暂收拾，九天同领一分春。
立春日闻雁怀远再压春字	[当代] 陈忠平	楼头雁过却留春，可肯停云一小亲。彭蠡住时宜我友，天涯去处合渠邻。无端媆景寒如故，有种私怀味杂陈。来日荻洲重寄足，莫还孤负企书人。
迎春试笔约压春字	[当代] 陈忠平	瑞雪不来梅自春，天教瘦骨独精神。园中枝影红兼白，户外桃符旧复新。刺夜烟花难作梦，滚屏歌吹欲迷人。偏居颇信治平好，廪有馀粮卯接寅。
重九后一日偕诸子再探陶家冲依齿分韵得五微	[当代] 陈忠平	桃源深探意多违，趁得秋寒虺蜴稀。泉石孤清渠剥落，峰林逼夹涧幽微。躬身漫拨巴茅入，响履翻惊野雉飞。盛治讵容荒若此，蓝图未及到郊畿。
答蛰堪先生惠寄半梦庐词	[当代] 陈忠平	坛坫刁萧亦可怜，瓣香绝续恃公贤。秋窗露结幽兰气，绛帐春生碧梦烟。一卷清虚圆寄托，十分骚雅在缠绵。深微未必人咸识，默守心期待有年。
一叶	[当代] 陈忠平	一叶秋惊万木秋，漫天摇落倩谁收。或供童子烧山芋，偶许骚人纪世忧。青鸟来衔偏不肯，沧波捲去更何休。笑怜汝似乖时客，宁自飘零得自由。
甫接荣森兄立秋诗索和已近重阳矣	[当代] 陈忠平	诗人怀抱最怜秋，吟断寒宵未肯休。雁背遥驮千里梦，芦花暗写一湖愁。经霜乱叶红偏染，承露残荷翠不流。记得登高曾有约，定将块垒掷云头。
中秋夜雨无月拟作	[当代] 陈忠平	多事溟云故殢城，空劳痴守到深更。捲残蕉叶风何苦，湿透梧窗雨不情。落影杯边秋味迥，销魂梦底月华明。可堪如豆灯摇曳，曙色未开寒又生。
秋夜有怀	[当代] 陈忠平	弄阙弄圆洵有时，襟分簪盍孰能期。人生愿景都如画，梦国光阴不尽诗。寒透冰心明作镜，秋衔霜魄瘦成丝。凭栏窃喜云天阔，尺素几删君未知。
悼宗远崖老	[当代] 陈忠平	隐庐两叩倏如烟，白发萧萧一肃然。夷国诗行以骚译，西江法乳印心传。蛩鸣寒砌悲何在，鹤去空林寂可怜。遥向清风祈愿力，为公洒扫墓门前。
夜读雪压轩词	[当代] 陈忠平	露萤乱湿小窗秋，暗把酸风度到眸。芦叶随拈揉梦写，鲛珠自咽背人流。百般苦楚生难尽，一点灵光死未休。岂是卿卿偏命薄，更多薄命不工愁。
华胥	[当代] 陈忠平	华胥国古久承平，频坼山河梦未崩。烈士轻身真有种，鲛人善泪亦奇能。忍看幡为斯民落，浪说官凭此运腾。一事最堪沈一恸，每将浩劫话邦兴。
粤中纪游 其五 粤游将归熊东遨周燕婷伉俪置酒予携高秋晓辉往诣殆忘归程风雨之忧长句谢之兼寄座中清角无涯彭兄诸侣	[当代] 陈忠平	粤中诗侣一时招，为我湔消千里劳。肯惜枯肠分美酒，拼将芥末佐生蚝。隔屏每羡吟刀锐，把臂重逢谈兴高。风雨归程愁不得，荷窗写梦正醄醄。
粤中纪游 其一 高中同学约聚游粤恰三十年前终考日	[当代] 陈忠平	三十年前旧雨盟，沈耽砚席望云腾。藻池忽作江湖阔，影事聊追懵懂曾。舞有佳人颐可解，胸无猛气酒难胜。独归馆舍梳千绪，连夜缫成系日绳。
题雪中攀岩照	[当代] 陈忠平	一峰逼削畏难豋，忽自青霄坠古藤。蹑冻力从松壁藉，淩虚云作雪涛崩。胸罗万壑如芒角，眼摄诸生等蛰蝇。卓立乾坤交接处，斯时小我亦崚嶒。
江东行吟 其十 雨中携内与苏苏谒延陵舣舟亭	[当代] 陈忠平	扁舟泊处碧烟深，投老坡仙惜此林。洗砚池凝閒月影，遏云歌动老僧心。亭中碑古人难识，石罅泉清草易侵。忽尔徘徊忽延伫，分沾法雨溉吾襟。
江东行吟 其六 偕多景诗社于文清社长丁小玲女史并昆阳无锋飞羽诸君子北固山多景楼茗坐	[当代] 陈忠平	第一江山第一楼，摩烟煮茗有良俦。洪涛尚可激吟胆，木叶赫然遮望眸。多少英雄青简没，几番更替赤云浮。閒谈莫作庸人叹，治世弗生孙仲谋。
江东行吟 其三 姑苏拙政园	[当代] 陈忠平	一池一磊一佳构，煖阁凉亭嫌弗多。烹酒烹茶烹白雪，赏梅赏菊赏青荷。绝怜高士投閒地，翻作莽夫行乐窝。大好园林频历劫，清风明月恨如何。
触目用出群格	[当代] 陈忠平	触目斑斓日照斜，纷披乱影作飞花。春风有意偏无果，浪迹无凭却有涯。落落孤心观自在，嘈嘈百舌听频伽。倘能忘我须忘物，天地浑茫一刹那。
次韵雨如丰城归来	[当代] 陈忠平	脱羁野马快游程，江上鸥波新旧盟。卜剑碧池收湛露，腾烟紫阁倚高晴。莫教块垒胸中逼，辄放风云笔下生。纵罢诗情还负手，繁尘暂似息纷争。
闻余九林兄微恙长句慰之	[当代] 陈忠平	药烟缭梦散芸香，抱此清閒高卧床。宜趁阳和扶正气，能安禅定亦良方。诣庐客雅愁何有，听雨灯亲韵未荒。更待春郊晴好日，披襟载酒一相将。
生日将至次韵答苏苏寄贺诗	[当代] 陈忠平	诗不名钱葆我真，中年况味略能陈。肯因悖世遂逃世，恐为度人偏误人。蚤起浇书茶代酒，片閒摊饭梦通神。寻常狭巷车难入，隔断市廛喧扰春。
寄醉妹芳辰次韵太白送贺监返四明应制	[当代] 陈忠平	稻粱不许碍初衣，卜筑茅山息世机。石脊采诗囊叶出，溪头种药袖云归。偶从梦寐探芳讯，坐对烟霞想翠微。海屋又添生意满，一樽遥托雁行飞。
偕诸子春游陶家冲返临湖眺马鞍岛约押春字时大桥在建闻将辟为度假村	[当代] 陈忠平	谁掷雕鞍一叶蘋，风烟悬隔自成春。黄花云压梨桃艳，鸥鹭波翻碧梦新。不许世间閒寸土，管教天堑变通津。蓝图堪比辋川秀，莫问卜居官与民。
阙题	[当代] 陈忠平	青帝无方度最难，才抽新碧复摧残。倾天瑞雪偏妨日，作雨春风不了寒。欲命九原沾沃溉，苟将一色弄斑斓。高端又是喧雷过，挂眼黑云剸未剸。
蚌壳迂堤商略机耕机插事暇游目湖上	[当代] 陈忠平	趁得公身片刻閒，开襟抱日了吾寒。鸣蛙初夹风声细，狎鸟竞衔云影欢。十幅帆轻波不恶，一堤春软步能安。田家握别殷勤道，旬月秧毡倍好看。
惊闻叶纯一诗翁夫人仙游寿八十九因偕荣森学炳江春诸君子往慰	[当代] 陈忠平	人天顿隔最堪伤，七十年缘镌在肠。鬼窟孤探怜足小，牛棚久困證情长。开门七事閒休问，承膝诸儿孝共当。只管相思剪成梦，蓬山小住夜添香。
上元后夜听雨兼应月下群课	[当代] 陈忠平	絮云抽作雨丝长，滴遍檐牙夜未央。深闭竹窗犹剥啄，漫欹诗枕自思量。潮生海国偏遮月，人隔天涯各断肠。收拾愁怀蛰雷尽，那堪一剪梦微茫。
寻诗南山塘次韵江春兄初春游九江南湖公园	[当代] 陈忠平	湖干颓草动微青，拟和新诗踏软晴。懒日漫烘山色煖，野凫试拨水烟清。勾衣荆棘步无碍，藏涧人家喧有声。皱了春心风不管，拂开柳径一丝明。
人日夜游东湖南山有客催返	[当代] 陈忠平	居行何必在名山，湖国春开夜可怜。千盏碧镫摇嫩水，一镰新月坠青天。剪香风细花初信，过雁声渐诗未笺。忽报登门客催急，且携馀味梦中研。
庚寅春望	[当代] 陈忠平	欲上春阳步履蹒，道中积雨未全乾。悭开青眼怜初柳，宁向白烟分嫩寒。山寺堂堂僧磬绝，鱼波蠢蠢水禽欢。人间气象新更迭，一半生机一半残。
孤雁	[当代] 陈忠平	路遥天迥况离群，扑面狂流寒可扪。清翼才教朝露湿，苍心又被夕霞曛。秦楼梦藉并刀剪，羌笛曲从湘竹喷。同病却怜痴绝子，密传锦字倍殷勤。
九月偕诸诗友游王爷庙以践去春之约次韵山谷登快阁	[当代] 陈忠平	登临旧约隔年成，天欲大晴云小晴。覆楫风波仍诡谲，积沙棱角自分明。上居雄殿香烟绕，下隐残碑乱砾横。移目寒洲鸥更瘦，真堪招作菊花盟。
南湖杂咏七首 其一	[当代] 陈永正	南湖谁踏落花行，窈窕春波隔岸生。也解风怀如水皱，那能容易为卿平。
为梁文胜兄题赵少昂画页寒蝉图 其二	[当代] 陈永正	阅世知春秋，一枝故独倚。无意出远音，凉风日夕起。
为梁文胜兄题赵少昂画页瓢虫图 其一	[当代] 陈永正	修竹影猗猗，逢春色自好。微虫抱节生，转觉萦怀抱。
即目	[当代] 陈永正	一鸟出幽溪，领意入林杪。何人横水来，待我芙蓉沼。
与熊东遨钟振振诸君同游金沙江口占	[当代] 陈永正	金沙千里来，溪洛今谁渡。高峡风雷生，此是龙腾处。
辽宁出土孔子鸟化石	[当代] 陈永正	万古飞腾意，今朝出凤丘。层岩观物化，举国竞狂搜。
吊诡	[当代] 陈永正	吊诡惊残梦，苍凉起寤歌。浓云垂宇宙，何处见山河。
山东蓬莱阁望海	[当代] 陈永正	巍巍乎高山，千年兮万代。不知宇宙情，须臾变沧海。
杂诗百首 其一○○	[当代] 陈永正	微风亦已息，微波亦已静。中心尚摇摇，待久终不定。
杂诗百首 其九十九	[当代] 陈永正	云开展遥空，俄倾霞如织。水绘湖中天，坐领黄金国。
杂诗百首 其九十八	[当代] 陈永正	游鱼不敢跳，恐击微云碎。堪恨天上风，悠悠送将去。
杂诗百首 其九十七	[当代] 陈永正	径深人迹稀，好鸟渐盈耳。莫道无繁花，春犹到渌水。
杂诗百首 其九十六	[当代] 陈永正	老红零乱飞，同枝不相顾。一瓣忽搁桠，窃喜未离树。
杂诗百首 其九十五	[当代] 陈永正	风憎水染红，自悔吹花落。缓缓引之行，集于湖一角。
杂诗百首 其九十四	[当代] 陈永正	路看叶在天，堤看叶在水。我爱隔岸看，水天叶相对。
杂诗百首 其九十三	[当代] 陈永正	水肤何嫩柔，风过每战慄。只见天光摇，不知游鱼出。
杂诗百首 其九十二	[当代] 陈永正	湖浅碧愈深，草熏风可喜。群儿不行桥，卷裤争涉水。
杂诗百首 其九十一	[当代] 陈永正	已是满溪红，一半犹在树。怜尔到残春，始与赏心遇。
杂诗百首 其九十	[当代] 陈永正	愁时故故鸣，眠夜不堪苦。常思有力者，为折春螽股。
杂诗百首 其八十九	[当代] 陈永正	寒鸦噪高枝，恶声日充耳。若不更此鸣，众鸟亦东徙。
杂诗百首 其八十八	[当代] 陈永正	蜗牛沿败墙，五日蛮触战。蓦地缩角回，卒遇养子燕。
杂诗百首 其八十七	[当代] 陈永正	杜宇不南飞，何以漫岭血。也拟折枝归，较我情怀热。
杂诗百首 其八十六	[当代] 陈永正	幽房不须光，将恐残月入。恸哭未必真，谁闻私夜泣。
杂诗百首 其八十五	[当代] 陈永正	溯流入山中，行行三五里。见树不见人，吾自镜于水。
杂诗百首 其八十四	[当代] 陈永正	骤雨不终日，浮云极古峭。忽开一角天，阊阖我欲叫。
杂诗百首 其八十三	[当代] 陈永正	爱此竹阴凉，不眠亦竟夕。风摇最高枝，乍觉微露滴。
杂诗百首 其八十二	[当代] 陈永正	风持千万枝，信笔写天宇。此画大无涯，唯吾心可贮。
杂诗百首 其八十一	[当代] 陈永正	岭南无丹杏，岭南有木棉。各自好颜色，肯看谁烛天。
杂诗百首 其八十	[当代] 陈永正	明月晕江头，舟人私共语。此行无奈何，临晓定风雨。
杂诗百首 其七十九	[当代] 陈永正	郎若过西洲，莫向沙头渡。沙头多浅滩，出没有狐兔。
杂诗百首 其七十八	[当代] 陈永正	春霖微似情，蕉叶大于伞。卧听但无声，推窗天忽旦。
杂诗百首 其七十七	[当代] 陈永正	欲发一溪杨，扶之风不力。怜余眼尚青，经雨波难碧。
杂诗百首 其七十六	[当代] 陈永正	三月春慵人，十年雨历耳。起来扃小窗，且乞朝眠美。
杂诗百首 其七十五	[当代] 陈永正	草石各纵横，游人不到处。吾正欲穷途，解领此中趣。
杂诗百首 其七十四	[当代] 陈永正	风来不见波，花坠不闻响。但知一春心，失落波之上。
杂诗百首 其七十三	[当代] 陈永正	一月不出门，门庭在万里。我途殊未穷，绕室当破履。
杂诗百首 其七十二	[当代] 陈永正	大刀砍东风，谁曾向鬼子。可哀作曲人，心随鼓声死。
杂诗百首 其七十一	[当代] 陈永正	苦水如珠水，万年吐不尽。新醉迭宿酲，抚琴泪双陨。
杂诗百首 其七十	[当代] 陈永正	疢疾不可药，终日闻鼎沸。何当大雷音，一震成聋聩。
杂诗百首 其六十九	[当代] 陈永正	十月冰未泮，芳津尚可涉。畏寒思待春，春至浪千叠。
杂诗百首 其六十七	[当代] 陈永正	失我箧中珠，此心犹自镇。失我床头书，此心亦同烬。
杂诗百首 其六十六	[当代] 陈永正	解缆出虎门，美人与我别。了不辨昏晨，新月如残月。
杂诗百首 其六十五	[当代] 陈永正	但听潮来声，但看风撼树。但觉君在旁，但忘共君语。
杂诗百首 其六十四	[当代] 陈永正	匿人背面初，浓笑知难忍。飞红忽扑怀，便觉春风近。
杂诗百首 其六十三	[当代] 陈永正	负手曲折行，中园即长路。一石忽当前，对之似有悟。
杂诗百首 其六十二	[当代] 陈永正	我坐堤上石，汝立堤畔草。知汝亦倦行，如何故相恼。
杂诗百首 其六十一	[当代] 陈永正	前年共街头，半日立风雨。去年解避人，众中不敢语。
杂诗百首 其六十	[当代] 陈永正	子岂无他人，侬独唯子思。昨日街头见，绿衣娘是谁。
杂诗百首 其五十九	[当代] 陈永正	可笑杂花香，无端入郎鼻。不知侬昨宵，比汝多姿媚。
杂诗百首 其五十八	[当代] 陈永正	众女纷然来，谁与定甲乙。屈心愧未能，哀哉媒何拙。
杂诗百首 其五十七	[当代] 陈永正	长吟遵大路，行者皆侧目。切莫问前程，容易误歌哭。
杂诗百首 其五十六	[当代] 陈永正	可怀掩抑情，可畏纷纭语。忆汝初逢时，盈盈十五女。
杂诗百首 其五十五	[当代] 陈永正	檐滴犹未尽，虚光已满瓦。未必真有情，有情亦难写。
杂诗百首 其五十四	[当代] 陈永正	终日绕座行，厌厌窘跬步。转羡辕下驹，有气犹可负。
杂诗百首 其五十三	[当代] 陈永正	将醒犹未醒，了了知是梦。可奈齧指时，自觉尚馀痛。
杂诗百首 其五十二	[当代] 陈永正	胡为赋閒居，知命何可悔。天欲惜才人，不教与时会。
杂诗百首 其五十一	[当代] 陈永正	花落亦倦飞，纸灰无由起。定知蝴蝶来，今夜梦魂里。
杂诗百首 其五十	[当代] 陈永正	昨我怜君歌，今我展君墓。墓草不似君，何曾为春妒。
杂诗百首 其四十九	[当代] 陈永正	窗底光未生，空中诺犹应。枕痕反侧深，此夕孤怀證。
杂诗百首 其四十八	[当代] 陈永正	夜半月未生，幽怀颇难耐。屋山若有光，不眠姑稍待。
杂诗百首 其四十七	[当代] 陈永正	正昼酬清阴，微倦献绿草。相怜多好意，聊坐答情好。
杂诗百首 其四十六	[当代] 陈永正	吾语纷纭者，清谈亦可了。秋虫奋翅鸣，终不敌高鸟。
杂诗百首 其四十五	[当代] 陈永正	残梦逐晓风，一堕不可救。飘飖故林中，忽与舞红遘。
杂诗百首 其四十四	[当代] 陈永正	行到无路处，野花数丛放。吐红向林梢，青山觉殊状。
杂诗百首 其四十三	[当代] 陈永正	三年虱如轮，暗里一一拣。鹯鹰欲化鸠，料当憎我眼。
杂诗百首 其四十二	[当代] 陈永正	每逢惊寤时，多见残月色。不因共憔悴，怜之似胸臆。
杂诗百首 其四十一	[当代] 陈永正	月色晓偏佳，虫声春渐欠。一室水溶溶，辗转身似泛。
杂诗百首 其四十	[当代] 陈永正	微月遣迟眠，晨鸡劳久听。中心结如绳，此日势未定。
杂诗百首 其三十九	[当代] 陈永正	撑拒虽云多，难以填沧海。京观终朝成，秦帝巍巍在。
杂诗百首 其三十八	[当代] 陈永正	镜天云不动，未许水鸟唼。晴丝静湖风，一虫挂初叶。
杂诗百首 其三十七	[当代] 陈永正	风花斗舞姿，谁能左右袒。一瓣落我前，便觉红灼眼。
杂诗百首 其三十六	[当代] 陈永正	纵横八万里，同此凉月色。上下三千年，何夕是今夕。
杂诗百首 其三十五	[当代] 陈永正	昨宵相携处，磐石坐良久。今朝觅得之，相依如故友。
杂诗百首 其三十四	[当代] 陈永正	水出高原时，山河随势改。百感对茫茫，复恐尘生海。
杂诗百首 其三十三	[当代] 陈永正	此膝不得屈，一屈即刻死。壮哉佟腊斋，一语存野史。
杂诗百首 其三十二	[当代] 陈永正	借书本一痴，还书痴亦好。生逢清晏时，遗经忍独抱。
杂诗百首 其三十一	[当代] 陈永正	山行如读书，行行尽佳句。把笔欲追摹，却落无字处。
杂诗百首 其三十	[当代] 陈永正	昨日杀国人，今日杀妻子。国人或逃生，妻子难逃死。
杂诗百首 其二十九	[当代] 陈永正	老鱼独去来，识影早深避。转笑垂丝人，枯坐守残饵。
拟自君之出矣四首 其四	[当代] 陈仁德	自君之出矣，秋风倍伤神。思君如落叶，无端乱纷纷。
拟自君之出矣四首 其三	[当代] 陈仁德	自君之出矣，旦暮总关情。思君如皓月，昼隐夜还生。
拟自君之出矣四首 其二	[当代] 陈仁德	自君之出矣，不复步江干。思君如流水，竟夕起波澜。
拟自君之出矣四首 其一	[当代] 陈仁德	自君之出矣，无以遣愁怀。思君如迷雾，漫漫挥不开。
成都竹枝词（二十选五） 其五	[当代] 陈仁德	何愁无计可生财，彩券珍藏待奖开。十万公民争睹日，那堪废纸满长街。
成都竹枝词（二十选五） 其四	[当代] 陈仁德	攘臂咬牙大汗漓，挤车片刻不容疑。贴胸踩足寻常事，童叟都如猛虎姿。
成都竹枝词（二十选五） 其三	[当代] 陈仁德	横斜里巷桌球台，游戏萤屏电子街。痛惜孩童功课废，一心扑到此中来。
成都竹枝词（二十选五） 其二	[当代] 陈仁德	正宗川味麻辣酸，拦道牵衣劝进餐。孰料笑中藏大棒，一敲顿觉齿牙寒。
成都竹枝词（二十选五） 其一	[当代] 陈仁德	早茶应市未天明，盖碗流香竹椅并。得此消閒心足矣，盛唐说了说前清。
生查子	[当代] 秦鸿	少小爱晴云，去住无拘碍。长恨故园桑，不见晨妆海。老大影驱形，日夜无疲惫。偶见水中云，故我仍相待。
生查子 丙申梅月晦日子夜沙尔湖矿区独步口号	[当代] 秦鸿	谁为绽星芒，耿耿悬空寂。风厉似驱云，饕餮陡吞食。云是古汪洋，且作今戈壁。砂砾耸连丘，夜夜移鲸脊。
生查子	[当代] 秦鸿	掸却故园霜，当面青山喜。高蹈且讴歌，新柳油然翠。周匝菜花黄，触目鲜如刺。生意溷藩乎，热热腾腾地。
生查子 飞廉归沪夜坐颐品茶道快谈即步其韵	[当代] 秦鸿	安得快哉风，吹海如山立。燠溽挟光尘，激激充街陌。一颗夜明珠，夜色稠于蜜。此去故飞飞，默祷惟天骘。
醉公子	[当代] 秦鸿	打起双兰桨。来搅春池浪。池上柳如笼。青青西复东。桨是当时我。花隔颓垣火。谁啄雨中泥。萋萋园草齐。
玉楼春 小农弄璋名子曰士铭婺俗将临双满月赋此为贺	[当代] 秦鸿	楼头春日生桃李。楼下春波生锦鲤。遥看天上九重门，来处碧云依约是。位居天地羲皇世。秀出四氓称俊士。铭之盘鼎曰新民，用舍行藏知艮止。
一饱	[当代] 姚佳	一饱非无粟，平生元也足。出门冰镜开，客路秋风浴。显见雁沉浮，微闻蝉断续。芳春白碧红，晚岁青黄绿。物理更深思，天机偏暗触。当头主是谁，对面神何属。归去拥三清，逍遥纷万俗。披襟奎宿光，洗耳霓裳曲。上界草含烟，中天山韫玉。涉江采芙蓉，寻海骑鸿鹄。自得我与吾，无关荣与辱。明知下焉者，觳苦迷棋局。
丙申月夕 其二	[当代] 姚佳	几度春风度，云树碧千寻。何以玉山颓，不堪金缕沈。高楼邀满月，累夜到横参。窥道知盈亏，乃情无古今。
亡题	[当代] 姚佳	秋风起故国，吹彼黍离离。秋月明永夜，度我影迟迟。我生自飘零，生计且随宜。众生如蝼蚁，生死苦凄其。草民各有命，大人各有司。无粟米充饥，何不食肉糜。君看去国者，轻肥拥蛾眉。宁知行仁德，举手被烝黎。
夜谒明庐师分韵得已，座上碰壁兄、石人山兄、莼鲈兄、军持兄、贝兄、楼兄、龚兄等	[当代] 姚佳	近江天蘸水，遥望醉而已。座上分明似，佛前香国史。应身龙伯氏，传道纷桃李。如沐熏风里，聆音长啸起。佳人弹绿绮，雅室怀兰芷。诗书看双美，成章留蜀纸。格调饭云子，栏杆和露倚。今宵清梦只，一度垂弧矢。把酒聊相拟，淩烟犹昔尔。星光穿夜市，群雁飞还矣。聚散皆如此，无量生与死。千秋思共理，万物仁同视。
明月歌	[当代] 姚佳	明月无心解愠风，披襟吹面兴何穷。明月无心醉百花，刺红浮素悴天涯。明月无心依白雪，快晴呈瑞供胜绝。明月无心沾细雨，屯盈解作随鸥鹭。明月无心拂冷霜，封条杀木降穹苍。明月无心隐碧烟，笼辉借色弄芳妍。明月无心漙晓露，鹤鸣蝉饮窅窊树。明月无心清映水，波臣泽国光成绮。风畅不妨明月怀，歌南歌北自欢谐。花落不妨明月魂，荫浓春灭负东昏。雪紧不妨明月貌，撒盐咏絮诗情觉。雨细不妨明月意，从朝毕夜霏空翠。霜冷不妨明月情，疏钟断雁斗轻盈。烟罩不妨明月神，茶灶酒旗倚伫频。露滴不妨明月骨，玉垂珠湛芙蓉阙。水远不妨明月韵，濯缨洗耳空招隐。愿心皎洁如明月，绚丽腾精养太和。宝相庄严大方广，荡摩今古照山河。
一韵诗	[当代] 姚佳	风雨如磐纵所之，光阴似箭更何之。不妨置若罔闻也，只管学而时习之。云径清游高就者，星槎胜览快乘之。行春此又西湖矣，载酒吾犹杜牧之。
九月三十感恩 其一	[当代] 姚佳	愿吾来世得菩提，相好光明物与齐。身似琉璃昭世界，炽然一切到泥犁。愿吾来世得菩提，功德巍巍善业栖。焰网庄严过日月，随心所趣被烝黎。愿吾来世得菩提，智慧无边觉醉迷。不乏道粮于受用，众生莫令望云霓。愿吾来世得菩提，皆以大乘安立之。悉令声闻和独觉，直驱无上究乎而。愿吾来世得菩提，三聚梵行随处宜。一应俱全无毁戒，远离恶趣共扶持。愿吾来世得菩提，清净闻名一解颐。黠慧端庄离下劣，诸根完具现威仪。愿吾来世得菩提，贫病无医芳以饴。名号一经其耳矣，资粮具足解笑眉。愿吾来世得菩提，转女成男自可跻。百恶女身休逼恼，闻名皆得渡柔荑。愿吾来世得菩提，引摄归于正见知。恶见稠林普解脱，出魔罥网證莲池。愿吾来世得菩提，牢狱之灾悉别离。福德威神予大力，悲愁煎逼不相随。愿吾来世得菩提，饮食无忧雨露施。饥渴休教成恶业，受持法味畅淋漓。愿吾来世得菩提，上妙衣裳盖八维。日月光华糺漫漫，华鬘鼓乐待风披。
郁庵藏兵之骆越王弓格剑并怀蚩尤大帝	[当代] 姚佳	众生历劫人心逸，东海龙王应世出。司兵之星诞羊水，浩然正气虹贯日。蚩尤兄弟八十一，铜头铁额真无匹。食沙石子龙游窟，奉天承运王母室。变化云雾作五兵，所向披靡狂酋失。诛杀无道本慈仁，威振天下欢声溢。登九淖以伐空桑，炎帝大慑无长策。说于黄帝仰天叹，三年城不下戈革。天遣玄女授神符，风伯雨师恨虚掷。黄帝杀之于青丘，赤气出如匹绛帛。使之主兵制八方，遂画形象安九牧。天下威谓其不死，八方万邦皆弭服。九黎三苗东南逐，黑水之北傍翠麓。披星戴月祀蛮雄，白虎咆哮山鬼哭。春去野花遍怒江，秋来枫叶红空谷。后人复使后人哀，败寇成王蕉覆鹿。
读东厂事	[当代] 姚佳	江山万万岁，大人患得失。杞国本无事，寡人宁有疾。人间止维三，天地恒守一。千秋归同梦，高谈休扪虱。
郗璿墓志歌	[当代] 姚佳	楚汉相争极一时，琅琊王氏缀横枝。南迁晋相乌衣巷，西进越州金凤池。北斗萦怀常自在，东床坦腹不相随。岂知太傅称心好，莫笑郗璿出闺迟。书圣兰亭传雅序，笔仙春梦庆佳期。八儿独媛皆成矣，万宝千金最献之。绝代德高蒙国养，九旬寿乐有天知。若耶玉树愁开落，剡县金庭喜脱遗。刊石类乎和氏璧，隶文相近乙瑛碑。流云几片形堪薄，入木三分势似危。美女簪花归雪径，嫦娥奔月逞冰姿。时来台下吹金笛，偶向尘间捧玉卮。仰观精神乎乃尔，俯察品类者如斯。此生未解终深妙，我见犹怜也大奇。清气逼人真独好，红尘醉酒雅相宜。参觇瓦甓存乎道，尺短寸长无等差。
六舟	[当代] 姚佳	问道全形拓，参禅到六舟。仰其收芥子，留此落蝇头。水抱孤村小，山怀古寺幽。烟霞沾岭树，鸥鹭点汀洲。春待心邀酒，雪催人倚楼。此情何可拟，终不羡曹刘。
七哀诗（步王粲原玉） 其三	[当代] 姚佳	川壅而土溃，万化亦如之。大地终无语，熙春如有期。只愁听雨久，莫恨看花迟。冷月纵盈水，和风不满旗。由开生死卦，归赋去来辞。但得为闲处，岂能忘倦时。沧桑难自我，世事便从兹。陋室宁知夕，栖迟远怨咨。
七哀诗（步王粲原玉） 其一	[当代] 姚佳	人生何可喜，草木自无患。所见千贤圣，奚如八诏蛮。崇山闲怅望，狭路厌跻攀。未及怀三岛，先堪叹九原。流光岑寂外，往事渺茫间。寒日但相照，残春独往还。登高怜意尽，极远觉神完。造物犹如梦，天机宁敢言。一身将独醉，万籁正轻安。返顾红尘闹，思来轻鼠肝。
午梦	[当代] 姚佳	伾伾紫云车，媞媞萼绿华。行行融碧落，列列粲明霞。梵吏早迎阕，仙官初报衙。进门来点斗，入座惯分茶。待客杯饶觯，充饥枣若瓜。冷然闻筚篥，宛似响琵琶。玉树吟龙凤，银河说龟蛇。流香方我醉，岁月更谁赊。大道文心在，真人礼仪加。清凉同昌瑞，淡雅独亨嘉。如许风光好，奈何欢事差。既而凭水棹，还以趁灵槎。别恨不堪内，归程未可涯。桃花舒烂漫，烟柳舞婆娑。芳草春无主，夕阳红到家。低佪千里梦，身世一尘沙。
双林寺 其二	[当代] 姚佳	诸行诸法无常我，般若无知无不知。相对桥头村上客，七重楼阁未生时。
双林寺 其一	[当代] 姚佳	双林入灭奈愁何，灵鹫遗风觉这番。却道中都千载后，睡姑姑伴药婆婆。
十八罗汉 其十八 伏虎罗汉	[当代] 姚佳	孤村水抱窅窊树，兰若无人惟伏虎。待到八魔炼济癫，金山一现当神武。
十八罗汉 其十七 降龙罗汉	[当代] 姚佳	那竭国中初度逢，真经收复定降龙。得知七世尘缘了，烂醉南屏听晚钟。
十八罗汉 其十六 看门罗汉	[当代] 姚佳	日上招提何处村，日中振锡一看门。声情威武标杆在，勇炽邪魔报佛恩。
十八罗汉 其十五 长眉罗汉	[当代] 姚佳	终古禅心到不疑，天生佛相具长眉。老来定骨更端正，通察大千分付谁。
十八罗汉 其十四 芭蕉罗汉	[当代] 姚佳	暮色随风送晚潮，秋声衬雨湿芭蕉。悠閒隐逸就中坐，一气氤氲上九霄。
十八罗汉 其十三 布袋罗汉	[当代] 姚佳	凭么鲇鱼上竹背，许了猢狲入布袋。兜率宫中至真来，岳林寺上曾访戴。
十八罗汉 其十二 挖耳罗汉	[当代] 姚佳	非礼勿听归克己，牵牛不饮由挖耳。怡神通窍觉声闻，意味盎然谁似你。
十八罗汉 其十一 沉思罗汉	[当代] 姚佳	月食之时介寿祺，人天以外一沉思。趋凡脱俗原居首，般若无知无不知。
十八罗汉 其十 探手罗汉	[当代] 姚佳	安悠自在坐来久，且待小僧长探手。指腹为婚同道行，灵通神志无量寿。
十八罗汉 其九 开心罗汉	[当代] 姚佳	兄弟阋墙拼一襟，灵台见佛自开心。应无所住神通显，曾几何时爱厚深。
十八罗汉 其八 笑狮罗汉	[当代] 姚佳	不亡之寿骋威仪，一默如雷剩笑狮。钵剌拿洲慈眷属，堪达法道喜追随。
十八罗汉 其七 骑象罗汉	[当代] 姚佳	秋水无尘苍佩响，渡河尽底须骑象。心交天下几仓桑，目及四方皆息壤。
生查子 庚寅元日适逢西俗情人节有作	[当代] 吴金水	春风岁岁来，吹起烟花雨。今岁趁新潮，更有玫瑰侣。小楼帘自垂，人在楼深处。独枕旧时笺，篆梦萦千缕。
畏庵兄四十初度赋此以贺	[当代] 吴金水	三峡雨烟开，嵚崎记初睹。诗韵听舂摐，才华真堪侣。巢湖狎鹭鸥，西湖共风雨。十载几盘桓，情境皆可数。昨日来书言，四十将初度。知命我未能，不惑君可诩。江淮引思遥，悠悠云万缕。时序近高秋，鸿鹄更高举。
过青云谱八大纪念馆	[当代] 吴金水	幽幽三亩廛，寂寂梅湖水。循阶怀斯人，慨叹不能已。剃度入空门，为免衣冠耻。歌哭寄丹青，人间留万纸。胡虏虽凶狂，砍头不洗髓。遂教老遗民，得写胸块垒。
再赋	[当代] 吴金水	谪仙早已归蓬瀛，诗卷犹作凤鸾鸣。谪仙一去不复返，青史空自留狂名。星移物换世情改，而今谁复容奇行。从游我欲东赴海，闻报水浅难骑鲸。太息仙踪不可及，惟此遗蜕尚墓茔。杨花初飞云漠漠，子规乱啼草青青。临碑伫立摩挲久，恨无金樽为君倾。怅怅登车竟何向，回看遥山极天横。
支边老人吟	[当代] 吴金水	癸巳岁首多昏霾，澒洞千重压楼台。楼前老翁倚短杖，须发似雪颜如灰。上前为问将何往，临衢欲进还徘徊。翁言久患肺气肿，每逢天阴倍苦痛。况今浊雾塞寒空，未行已觉呼吸重。我知此疾因高原，气薄直教肺腑残。京畿本为滨海地，也患此疾究何缘。听我问罢略仰首，沉吟半晌始开口。壮岁正值翻覆时，举国风云竞奔走。激烈学子闹文革，豪迈工人纷武斗。山移海变竟为谁，天安门上伟人手。响应号召去支边，长车万里到酒泉。酒泉当时苦寒地，创业哪顾生活艰。狂沙夜吼居延海，积雪朝浮祁连山。风锤药炮开青嶂，炉火钢花乱紫烟。劳作全忘天地迥，事迹遍传甘肃省。嘉峪关头屡题名，大会堂中几度请。上下共荐定官阶，淡然一笑不肯领。自言家贫未读书，指挥无文岂可凭。祗为积劳乞退休，调养微躯度晚景。同仁送归披红花，归家岂料事堪嗟。妻子独力抚众雏，身未全老发先华。大儿二儿怜母弱，早早废学谋生涯。商海去年遭横变，片刻荡产复倾家。遂使年少诸弟妹，课馀来扶卖书车。今夕团聚但何有，话语嗫嚅泪横斜。照室寒灯无光彩，撼屋朔风翻江海。万虑千思耿长宵，岂有馀暇发叹慨。重抖精神晓出门，撑持尚有双肩在。送妻下世完儿婚，八年偿尽如山债。无债祗道得身轻，可奈宿疾侵衰龄。心慌气促脚无力，齿豁眼昏耳失听。药裹日重米益贵，而今薄俸增几成。邻居翁媪厚福利，笑我当初辞京城。扪心我自矜夷坦，从来行止无悔怨。唯期海晏俟河清，沐浴和风延残喘。
回京前夜客栈主人设宴践行分天涯若比邻为韵予得若字	[当代] 吴金水	婉转歌喉绕画檐，袅袅洞箫吹月魄。松墨满纸泼云烟，酒香熏透琉璃阁。长歌祗为尽馀欢，箫声欲与歌错落。笔墨丹青谢主人，主人饯客要深酌。几日巢燕伴晓昏，也自呢喃问后约。海风殷勤助晚凉，江水绸缪拍城郭。念我置生无一毫，唯有知交到地角。今宵意气竟如何，金谷风华差相若。
陪幻庐寻访故里有作	[当代] 吴金水	前尘何处寻，人世多桑海。况复幻中天，横流尚未改。故老闻声来，把臂多吁嘅。遥指旧宗祠，官衙今畾嵬。所幸宗谱存，名字辨犹在。从此怀先人，清宵有星彩。
壬辰八月初八石窝镇雅聚分韵得破字	[当代] 吴金水	夙性爱山林，况值清秋过。高天碧于蓝，未容纤云涴。山果压枝低，山风吹石卧。谐谑到山家，谁收珠玉唾。把盏助微吟，复有秋虫和。麋鹿俱无心，得群安可破。
途经渝州与天游疏影鹤影江边茗话分江之永矣为韵予得矣字即赋短句留别	[当代] 吴金水	巴山不改青，江水去不已。故人若巴山，逆旅如江水。偶聚何快哉，江风飒然起。向晚揖巴山，匆匆吾去矣。
凤凰台望南湖分韵得雨	[当代] 吴金水	漠漠何迂深，柳岸荷花浦。岛树浮苍茫，烟波漾残暑。我来倚高台，迩遐尽一俯。回首看云蒸，待酿清秋雨。
壬辰初秋居庸在京社友于板厂胡同樊家老宅小聚分开轩面场圃把酒话桑麻十字为韵予得酒字	[当代] 吴金水	门巷转幽深，石阶斑驳久。飞鸟过南甍，老树遮北牖。谁知闹市中，静境尚自守。肴甘玛瑙盘，兴尽桑葚酒。微雨助清谈，飘空无或有。便约欲雪天，泥炉重聚首。
驱车上马楠草场	[当代] 吴金水	知我欲作高原行，万里连阴忽消散。仰看前路入危崖，千回百折隐复现。白云缥缈峡中来，云底长江沉金线。时有奇峰出九重，天外峰头不可见。近山碧绿遥山苍，万绿千苍开画卷。山巅豁然万亩青，草场起伏坡纵横。坡底清池开玉镜，坡头巨石耸孤城。群羊痴痴看人立，相叱不必黄初平。回眸却看经行处，峰峦迢递云来去。友人知我欲观云，为发长歌呼云驻。
古城小聚分韵得乍字	[当代] 吴金水	木叶冷飘潇，街头霓虹乍。对此暮秋天，岂容酒杯暇。况复故人来，围炉话良夜。海阔碧天高，悠悠意难罢。
太平湖	[当代] 吴金水	万顷碧琉璃，摇荡高山顶。时见碧波心，叆叇白云影。风送瀑声来，欲更寻佳景。佳景未易寻，但觉衣裳冷。
仙居永安溪漂流	[当代] 吴金水	吾闻古时槎，祇泛天河水。缘何今日游，尽在田园里。无乃一夜间，仙寰忽降此。微风淡白云，遥山青迤逦。烟树几人家，掩映多桃李。清溪漾玻璃，岸花摇红紫。便欲唤仙人，持篙歌不已。仙人未可逢，悠悠白鹭起。
大明寺双楠	[当代] 吴金水	吾闻栋梁材，难免遭斤斧。缘何此葱茏，双双历千古。无乃通神明，凡夫不敢侮。枝拂尘外云，叶战人间雨。曾荫陆放翁，吟啸度清暑。倏忽八百春，又见几禾黍。何时东海滨，再见扬尘土。吾生难待兹，聊以托仙侣。
与持社同人上峨眉金顶	[当代] 吴金水	穿出千重云，绝顶同徙倚。金殿灿日光，晴空碧如洗。俯首看曾经，云涛纷灭起。太息世间人，犹在混沌里。身无飞廉才，澄清安可企。即此持性情，长歌而已矣。
庚寅孟冬过浔阳当地诗友盛情相待席上分韵得国字	[当代] 吴金水	匡庐高入云，江流去不息。嵚崎浩荡间，吾侪开一席。把酒尽清欢，哪管天颜色。醉里一回眸，澹月冷江国。
观景台俯瞰白河峡谷	[当代] 吴金水	危崖高崚嶒，台起崚嶒上。众壑霭夕晖，阴阳森万状。飘渺白河来，百折竟东向。插天山无言，历劫水无恙。嵚崎磊落间，容我来倚傍。莫道此身微，心与山水旷。
己丑仲夏过二郎山入康巴	[当代] 吴金水	下行千百旋，犹妨高鸟度。回首看曾经，更在云高处。前望惟苍茫，长风清肺腑。堪爱此崚嶒，隔断尧天暑。
过莫高窟	[当代] 吴金水	风送莫高秋，晴空净似洗。游客八方来，络绎三五里。岂独为休閒，言观壁画史。深窟锁霞烟，飞天态旖旎。莲花粲然开，千年尚如绮。佛陀坐庄严，弟子敬以礼。我非解佛人，台前亦徙倚。更佩古人心，韧似滴石水。凿山成蜂巢，崚嶒势未已。佛像多凋残，古人俱往矣。天地自悠悠，谁能识其理。但识此山岩，原是汪洋底。
谢雪樵赠书	[当代] 吴金水	清闲谁如岭上云，悠悠舒卷绝俗氛。清境谁知空山雪，千寻璀璨映明月。空羡清闲不能闲，遥望清境不可攀。徙倚人间奈苦夏，白汗沾衣火飘瓦。阳乌怒飞金石流，焦尘随风翻野马。问君从何得此编，入目但觉心怡然。无乃名山七十二，雪云深处搜罗全。缥缃摩挲春冰润，小字题封生云烟。呼儿设榻北窗下，更将玉碗盛清泉。展卷卧游清凉界，任尔烈日作炎天。
西山步月	[当代] 吴金水	长风吹冰轮，悠悠出东岭。辉光如水光，摇荡万千顷。即此忘烦忧，披襟浴清冷。俯仰皆空明，银烛无须秉。鱼鸟俱悄然，同游惟我影。对此不思归，溪声漫相警。
庚寅元夕急雪漫天戏作排律并顺序押十五咸韵前十字	[当代] 吴金水	盼月思晴四海咸，吾侪意趣各酸咸。重城楼阁梨云覆，千里郊原玉屑函。应是红芳愁作雨，故教青帝缓开缄。湖山俊赏怀张岱，图画清欢要华岩。壁划旗亭诗作祟，船回剡水兴工谗。閒看焰火缤纷落，且把螺杯自在衔。阆苑烟霞光灿灿，仙山宫阙影岩岩。欲循河汉寻蟾窟，先借灵槎挂锦帆。蓦地风惊蓬户牖，哗然梦破羽衣衫。遥知清晓闲庭院，应是琼瑶缀水杉。
六月三日叶凝秋兄招饮予与是务斋主江南同往席间是务斋主口占七排八韵大家相约步韵叶兄先成予次日乃就	[当代] 吴金水	胸中浩气接长江，吐出波涛撼北窗。欲挽风骚归落寞，故将金石作舂摐。郑声已厌红牙板，春酿还倾白玉缸。莫道吟怀忘蜀魄，要将醉语傲秦邦。浮云久识千年幻，烈日焉能百草降。且向汀洲偕野鹭，笑看堂庙闹村尨。君探碧海明珠出，我愧黄钟寸梃撞。谁有清才堪夺锦，忽然奇气上眉庞。
乙卯秋日崇学招饮醉不能归戏作打油二十韵自嘲	[当代] 吴金水	老友招朋饮，相呼聚一楼。肴甘五花肉，酒爱二锅头。把盏酬知己，开怀遣素秋。性憨还逞量，口拙也飞筹。旧雨频相劝，深杯每自周。不知舌渐短，但觉话添稠。称姓错谁某，抽身不自由。行如八卦步，喘若四更齁。玉笛鸣双耳，金星眩两眸。怜君轻胜鹤，拖我重于牛。欲效诗仙李，翻成醉鬼刘。已然忘世界，岂止是烦忧。窗黑天难晓，头昏痛欲瘳。满堂沉寂寂，遍体冷飕飕。寻水依床起，扶墙似梦游。暗惊非故宅，默想此何州。昨夜忽成忆，馀腥尚在喉。枕边陈袜履，地上乱衾绸。意切主人问，心豪客语遒。生年三十六，本是醉乡侯。
乡下访孙老先生	[当代] 吴金水	斜阳庭院石榴香，砌下瓜茄叶未黄。闲听主人聊曲艺，更无一字及家常。
院亭	[当代] 吴金水	空亭香茗坐清宵，虫语幽幽伴夜聊。坠叶满庭全不见，唯闻窸窣复萧萧。
鹭塘	[当代] 吴金水	浮萍叠叠野荷肥，万碧参差冷晓晖。雪片纷纷过塘去，行人遥指鹭鸶飞。
蒲花暗河泛舟	[当代] 吴金水	天外三桥玉蝀悬，危岩巨罅接寒渊。轻舟趁得琉璃水，直入深幽太古前。
河湾古村夜宴	[当代] 吴金水	木叶情歌曲调匀，水轩唱和佐清樽。嫦娥可是凡心动，时向云间露一痕。
桃花源	[当代] 吴金水	漫道仙源难再寻，桃花流水几回临。千秋一觉逃秦梦，直使世人迷到今。
悼张梦飞兄 其二	[当代] 何永沂	千古文章未展才，桃花带血倚云栽。银河灿灿群星渺，划破长空唤不回。
清梦楼夜读《人间词话》偶成	[当代] 何永沂	夜来独自惯凭轩，炉火纯青一缕烟。阅世愈深诗愈假？梦清无忌复童言。
咏史 其三	[当代] 何永沂	一笑相倾国便狂，影星粉赤又登场。帝到溥仪非末代，龙翔凤翥为谁忙。
咏史 其一	[当代] 何永沂	霸气曾称力拔山，苍生压顶又秦关。鸣呼而复哀难尽，且听渔歌道野蛮。
记趣	[当代] 何永沂	敛财狂与聚书痴，两种情怀各自知。刮得越多心越乐，书城围坐足神怡。
戏说文人心理	[当代] 何永沂	画眉深浅入时无，一片冰心在玉壶。正中君家矛盾论，到头难得是糊涂。
祭粟宗华医生	[当代] 何永沂	敢把常人说是疯，真疯得势假难容。白衣愧我非天使，烧此狂诗祭粟翁。
读林昭烈女传题后	[当代] 何永沂	志新侠迹未成烟，又听林昭烈事传。毙后登门讨弹费，是人能不发冲天！
读《张志新冤案》题后 其二	[当代] 何永沂	叶公高唱反潮流，尔反潮流剥自由。千古艰难惟一死，纵然不死也无喉。
读《张志新冤案》题后 其一	[当代] 何永沂	手中无有割喉刀，汉武秦皇稍逊骚。地下若逢当一拜，风流应数远新毛。
集聂句赠李汝伦、邵燕祥兄 其二	[当代] 何永沂	生不需人万户侯，却于天下事先忧。文章名世无侥幸，傲岸南冠厕楚囚。
赴郴州永兴县参加全国第三届中青年诗词研讨会记事诗 其七	[当代] 何永沂	市桥悄立惯埋名，能几回闻觅正声。堂尚高悬神主像，恍如隔世感难胜。
赴郴州永兴县参加全国第三届中青年诗词研讨会记事诗 其六	[当代] 何永沂	万山翠遍一漂通，美女如云唱小风。自嫌诗少清新气？翻舟饮绿态从容。
赴郴州永兴县参加全国第三届中青年诗词研讨会记事诗 其五	[当代] 何永沂	诗缘天遣不须疑，尘海茫茫聚亦奇。挚友相交如水淡，从来一纸便相知。
赴郴州永兴县参加全国第三届中青年诗词研讨会记事诗 其四	[当代] 何永沂	人世难逢笑口开，二锅头烈洗尘埃。敲诗联句风生夜，君月同堪共酒杯。
赴郴州永兴县参加全国第三届中青年诗词研讨会记事诗 其三	[当代] 何永沂	寂寂群山梦正香，迢迢织女会牛郎。此程可待成追忆，戏说当时夜叩房。
赴郴州永兴县参加全国第三届中青年诗词研讨会记事诗 其二	[当代] 何永沂	忽来新雨自天堂，一见言深夜未央。惊逢酒圣聆诗话，又得浮生几日狂。
北普陀行 其二 烈日下游紫竹林	[当代] 何永沂	来幻杨枝洒作霖，礁危竹紫听潮音。观世大慈悲亦大，宵深信有古龙吟。
北普陀行 其一 欲晓北普陀在望甲板上口占	[当代] 何永沂	沉沉大梦黛山浮，逐浪轻飞几白鸥。弥勒在心开笑口，海天佛国正前头。
苏州行 其二 寒山寺、我来了	[当代] 何永沂	三响钟声了我痴，小时清梦笑来迟。平生弄墨无佳句，愧对唐张一首诗。
杭州行 其九 寻访龚自珍纪念馆	[当代] 何永沂	大街横巷觅多时，十问途人九不知。市井已忘真国士？我来倾倒定公诗。
杭州行 其八 戏说六和塔	[当代] 何永沂	指点浮图辨正斜，年经八百绕烟霞。高僧建塔无回扣，不是官家豆腐渣。
杭州行 其七 岳庙感赋	[当代] 何永沂	帝业千年带血腥，四凶跪地耻长钉。岳忠枉有河山梦，三字风波小小亭。
杭州行 其六 龙井、虎跑游	[当代] 何永沂	缘来龙井品清茶，虎跑泉幽不是家。吟罢叔同芳草句，济公游戏坠天花。
杭州行 其五 孤山呓语	[当代] 何永沂	如此湖山处士迷，暗香疏影逐清溪。北移六月纷飞雪，也道梅花是我妻。
杭州行 其四 夜西湖	[当代] 何永沂	万灯浓绿映天庭，指点湖心古有亭。暑气欲消人结队，惊呼世外夜倾城。
杭州行 其二 夜饮楼外楼	[当代] 何永沂	左拥青山右拥壶，诗肠灌酒气容呼。暖风熏我何妨醉，不负天堂大好湖。
杭州行 其一 黄昏漫步苏堤	[当代] 何永沂	缓过苏堤倚六桥，湖光夕影桨轻摇。因观垂钓逢仙话，万种风情付柳条。
夜读聂诗《有答》感赋	[当代] 何永沂	独立苍茫击旧瓶，散宜生不默而生。吞声堪笑金人口，万首题天万籁鸣。
说梦	[当代] 何永沂	月暗霜飞梦劫灰，纷红骇绿夜风回。十年未冷寻常血，独立无声酹几杯。
重读鲁迅《药》题后	[当代] 何永沂	也一圈花一馒头，乌鸦铁铸立坟头。红潮惯弄无情劫，不许刑天思有头。
联句 其二	[当代] 何永沂	泼皮胜诉未稀奇，笑指羊城出白旗。从此秦淮车马少，一盆污水作胭脂。
联句 其一	[当代] 何永沂	烟笼寒水夜灯红，牛二生涯路路通。可惜错缠杨大叔，人头豆腐两般同。
新诗案惊世，诗以记之	[当代] 何永沂	忽报江南诗有案，又看仙馆怪生埃。世路总多邪胜正，荒唐岂独让乌台。
三月	[当代] 何永沂	半卷残诗狂注我，一池春水皱由它。谁能催客登楼去，风雨连天送落花。
拙文《聂钱诗缘》写成题后 其五	[当代] 何永沂	人间何物谓之诗，歌泣无端却有知。如此江山如此势，别开生面义难辞。
拙文《聂钱诗缘》写成题后 其四	[当代] 何永沂	同是天堂沦落人，相濡相惜叩前因。雷鸣瓦釜谁先觉？青眼低吟见不群。
拙文《聂钱诗缘》写成题后 其三	[当代] 何永沂	参透红情以默存，怜君诗壮北荒村。偶然发作书生气，出语能招志士魂。
拙文《聂钱诗缘》写成题后 其二	[当代] 何永沂	病梅馆接活埋庵，朝野难寻七尺男。纸上苍生心不死，天将大任与谁担。
拙文《聂钱诗缘》写成题后 其一	[当代] 何永沂	毛经责我又如何，诗局偷开笑入魔。天大慨难容七尺，当年奇士活埋多。
感事	[当代] 何永沂	少壮情怀可问诗，绿林啸聚劫才时。卅年林下知谁在，不受招安不卖痴。
咏防盗网	[当代] 何永沂	窃朝窃市各纷纷，李涉诗云半是君。铁网自围安入梦，先生惯作网中人。
感事戏赠青年诗人陈少平	[当代] 何永沂	懒向花间迷古董，静观棋局惜双车。文坛多少哪吒勇，敢拔龙筋史笔朱。
赠香江黄坤尧兄	[当代] 何永沂	隔江观火感如何，夜有飞霜击筑歌。大雅还君油属我，木棉同映醉颜酡。
喜赋	[当代] 何永沂	国学尚存几大师，古今融会不阿时。对书一事堪称乐，笔意清新健可知。
咏周扬	[当代] 何永沂	霸道文坛孽债多，左邪归正论如何？人间更有花岗石，一较先生尚可歌。
失题	[当代] 何永沂	八旗赤子钱流地，遍野黄洪浪拍天。择取狂诗和铁笛，憾无灵药逐飞仙。
“清梦楼”杂诗 其六	[当代] 何永沂	电网有灵难锁国，书生无气怎成人？临风皎皎霜飞夜，也问苍生也问神。
“清梦楼”杂诗 其五	[当代] 何永沂	只有狂诗能咏史，从无皇帝不归天。百年过半人形在，雨打风流落素笺。
“清梦楼”杂诗 其四	[当代] 何永沂	一时紫陌红尘拂，不尽银河素月流。夜静凭高试回首，两三渔火是瀛洲。
“清梦楼”杂诗 其三	[当代] 何永沂	诗网痴人多说梦，山堆杂卉不须名。前朝红事终浮白，一笑凭栏月在冰。
“清梦楼”杂诗 其二	[当代] 何永沂	文人夹尾皇天下，书案低头夜雨时。而今识得华芝梦，自有仙才自不疑。
“清梦楼”杂诗 其一	[当代] 何永沂	漫道炎凉天亦有，早非混沌世初开。糊涂仙小陶然醉，终日谁来诗自来。
自题新居“清梦楼”	[当代] 何永沂	夕红客欲观山海，秋白谁堪共酒杯。天命纵知休说老，为诗清梦雪溪梅。
再读《陈寅恪的最后二十年》感赋	[当代] 何永沂	狂流独立不依秦，力保人形累死君。乱世佳人寥可数，晓风残月送星辰。
戏说假话	[当代] 何永沂	莺歌燕舞水潺潺，独立自由须尽删。一自阳谋圈里过，开言便假并非难。
某日某地席上读某前“右派”诗有感 其二	[当代] 何永沂	出坑又唱颂秦经，一派谀言妙莫名。晚生我辈原非右，老为人家抱不平。
某日某地席上读某前“右派”诗有感 其一	[当代] 何永沂	才出秦坑又颂秦，感君施暴逐时新？偶探虐恋知何憾，恨不横空大写人。
赠经纶	[当代] 何永沂	襟昔山泥今酒痕，乌纱半顶走红尘。此夕与君相对饮，依然一个李经纶。
为“六八”三十周年作	[当代] 何永沂	红教条尊红教主，老三届背老三篇。愚民虐士君言乐，又戏青年遣斗天。
赠熊鉴老	[当代] 何永沂	气正情深命尚坚，阎王小鬼未能传。诗坛爱听熊旋律，期以清狂再廿年。
和熊鉴《鬼神辨》	[当代] 何永沂	得成皇业想称神，百姓芸芸望做人。旧社会将人变鬼，一时牛鬼锁加身。
戊寅饯春诗会口占	[当代] 何永沂	落花催雨合题诗，音实难知总有知。笑指剑南春欲尽，阮狂李放我为谁？
稀有动物熊猫咏	[当代] 何永沂	一片天真憨态奇，腹中藏竹不藏机。人言国宝殊堪贵，黑白分明有亦稀。
入世渐深诗渐浅	[当代] 何永沂	归来沧海说经曾，老气儿嬉付点灯。入世渐深诗渐浅，浅深相映笑难能。
答友人	[当代] 何永沂	世说元龙空傲气，谁疑扁鹊是良医。闲来不吃皇家饭，截点流光做点诗。
咏史	[当代] 何永沂	有宦昔年过小江，忽惊地狱是天堂。撑住南珠金粉气，红衣子弟已当行。
诗人朱静芳大姐索句欣然应命	[当代] 何永沂	墨墨云天一点清，何须功罪待时评。右群有女今儒侠，拔剑寻诗傲不平。
咏陈氏山墅	[当代] 何永沂	潇洒千金一口吞，名山营造小桃园。文官却有屠夫勇，索命冤魂夜打门。
诗谢侯井天先生手书拙作相赠	[当代] 何永沂	豪婉词家共一乡，泉城注聂合同芳。感君情重逢秋日，书我狂诗十二章。
莪默绝句集译笺甲集 其七十三	[当代] 伯昏子	造人抟土功才足，末日丰田已播谷。太始暾熹何所书，劫终拂曙当吟读。
莪默绝句集译笺甲集 其七十二	[当代] 伯昏子	昊苍如簋覆群生，六道轮回伏楅衡。举手何须吁天祐，其如兀者亦难行。
莪默绝句集译笺甲集 其七十一	[当代] 伯昏子	柔荑巧运洒洋洋，书罢焉能削半行。黠智斋庄皆枉用，滂沱难洗一词章。
莪默绝句集译笺甲集 其七十	[当代] 伯昏子	纵横宛转逐人飞，蹋鞠焉能辨是非。唯有蹴卿场圃者，因缘独识理无违。
莪默绝句集译笺甲集 其六十九	[当代] 伯昏子	困穷棋石任移挪，枰局阴阳立网罗。驰突沙场攻杀罢，终归一匣没行窝。
莪默绝句集译笺甲集 其六十八	[当代] 伯昏子	日烛庭燎谁取明，司烜中夜独能擎。憧憧来往惟吾辈，幻影光前队队行。
莪默绝句集译笺甲集 其六十七	[当代] 伯昏子	九如幻相即天堂，炼魄光成地狱场。吾辈俱投幽闇去，且明且隐两茫茫。
莪默绝句集译笺甲集 其六十六	[当代] 伯昏子	指麾吾魄入希夷，遽报来生消息知。飘渺须臾来返告，天堂地狱一身持。
莪默绝句集译笺甲集 其六十五	[当代] 伯昏子	漫道先知遭火焚，圣贤示道代相闻。梦醒说此传奇事，谈罢复归槐蚁群。
莪默绝句集译笺甲集 其六十四	[当代] 伯昏子	怪哉千万往匆匆，俱入冥关十二峰。欲问前津皆不返，漫漫求索恨追从。
莪默绝句集译笺甲集 其六十三	[当代] 伯昏子	地狱天堂爱憎分，岁华荏苒怎重温。万红飞尽葬青冢，色界惟斯可实闻。
莪默绝句集译笺甲集 其六十二	[当代] 伯昏子	生当归静未曾忘，券契还忧贯满偿。碾作香尘尚何冀，但求仙液满离觞。
莪默绝句集译笺甲集 其六十一	[当代] 伯昏子	天教硕果成佳酿，何谤须藤为阱网。福至堪承直可承，诅灾莫问由谁降。
莪默绝句集译笺甲集 其六十	[当代] 伯昏子	千忧万惧黯销魂，黑帐压城如黑云。天祐圣王拔剑起，一麾江海散愁军。
莪默绝句集译笺甲集 其五十九	[当代] 伯昏子	酒德堪依至道行，坐谈横议尽消冥。土铏忽化瑚琏器，无上真仙独显灵。
莪默绝句集译笺甲集 其五十八	[当代] 伯昏子	熹微茅店入门堂，忽赌金身显异光。原是仙人扛瓮至，蒲桃佳酿命余尝。
莪默绝句集译笺甲集 其五十七	[当代] 伯昏子	身厕畴人研历算，新颁正朔岁宜短。昨天已死但删除，明日未生当不选。
莪默绝句集译笺甲集 其五十六	[当代] 伯昏子	因明可据识崇卑，物则有无能探微。知也无涯竞蠡测，谁从我向酒池归。
莪默绝句集译笺甲集 其五十五	[当代] 伯昏子	慧根乏嗣耄倥侗，卷帐遣教栖冷宫。喜瑞盈门宴宾友，蒲桃新妇笑嫣红。
莪默绝句集译笺甲集 其五十四	[当代] 伯昏子	争求支诎有何功，尽付韶华逝水中。当与蒲桃恣欢谑，莫吞苦果堕虚空。
莪默绝句集译笺甲集 其五十三	[当代] 伯昏子	仰察天文闭网罗，俯观地理恨蹉跎。汝身有汝惟今日，明日成非汝奈何。
莪默绝句集译笺甲集 其五十二	[当代] 伯昏子	猜疑片刻返云屏，轴戏连连隐闇冥。无数流光怎消得，自为优孟自观听。
莪默绝句集译笺甲集 其五十一	[当代] 伯昏子	万类幽摛问太玄，遄行如汞慰忧煎。杂然鱼月流形赋，运化惟其独不迁。
莪默绝句集译笺甲集 其五十	[当代] 伯昏子	伪真其间但容发，一字能寻拯迷没。直上昆仑崒嵂宫，或逢真宰傲然兀。
莪默绝句集译笺甲集 其四十九	[当代] 伯昏子	毋俟日终而见几，锦衣玉饰尽抛飞。伪真其间但容发，怅惘此生何处依。
莪默绝句集译笺甲集 其四十八	[当代] 伯昏子	驻轩片暇大荒中，遽饮神泉行色匆。征辔丁令如蜃影，自空处出复归空。
莪默绝句集译笺甲集 其四十七	[当代] 伯昏子	缁帷穿越逝联翩，浮世悠悠过亿年。卿我往来谁又见，石投于海浪依然。
莪默绝句集译笺甲集 其四十六	[当代] 伯昏子	簿录全凭帝力终，何忧往事不能重。亿千酒沫皆如我，仙女不停倾玉钟。
莪默绝句集译笺甲集 其四十五	[当代] 伯昏子	一日之闲憩帐庐，六龙御驾赴酆都。法曹渊默收供具，留待新宾复此趋。
莪默绝句集译笺甲集 其四十四	[当代] 伯昏子	玉宇凭虚浩浩翔，天为栋宇屋为裳。泥骸局蹐何其辱，未若元神弃浊囊。
莪默绝句集译笺甲集 其四十三	[当代] 伯昏子	神差寻汝至西崦，泽畔终逢浊酒拈。捉汝元神来对酌，羽觞飞举勿相谦。
莪默绝句集译笺甲集 其四十二	[当代] 伯昏子	倘付芳唇与绿醪，色空生灭莫宜逃。今之汝即昨之汝，明日安伤汝发毫。
莪默绝句集译笺甲集 其四十一	[当代] 伯昏子	性天不复惑人神，明日乱麻风解纷。拥醉当垆谁氏子，指间青发掌中身。
莪默绝句集译笺甲集 其四十	[当代] 伯昏子	仙露晨思降玉皇，红尘俨俨郁金香。空樽可拟君宜效，地转天翻作醉狂。
莪默绝句集译笺甲集 其三十九	[当代] 伯昏子	香醪酹地入冥藏，滴滴潜行土未尝。千岁游魂深隐在，炽心灼目得清凉。
莪默绝句集译笺甲集 其三十八	[当代] 伯昏子	一抔湿土女娲抟，造作人形独有天。亘古绵延今不绝，渺茫此说代相传。
莪默绝句集译笺甲集 其三十七	[当代] 伯昏子	忆昔游方半道栖，伫观陶匠正抟批。泥中鴂舌悄声语，楚毒轻加但缓稽。
莪默绝句集译笺甲集 其三十六	[当代] 伯昏子	姑酌金罍晤语轻，怜卿前世醉平生。因欢绛口千回接，授受相亲不解酲。
莪默绝句集译笺甲集 其三十五	[当代] 伯昏子	谁主此生心欲参，唇前瓦缶语呢喃。生时荷锸长欢醉，埋罢黄泉绝此甘。
莪默绝句集译笺甲集 其三十四	[当代] 伯昏子	卿动缁帷藏我内，教予觅烛探幽晦。忽闻心外喝声来，我在卿中乃瞽昧。
莪默绝句集译笺甲集 其三十三	[当代] 伯昏子	陆不言兮海泣号，紫波失眷竞相逃。星躔隐现阴阳界，默运璿玑天意韬。
莪默绝句集译笺甲集 其三十二	[当代] 伯昏子	孤门扃鐍固难开，深闭缁帷瞽目哀。卿我閒言方偶及，便随风逝灭尘垓。
莪默绝句集译笺甲集 其三十一	[当代] 伯昏子	遐升帝阙七重门，安坐填星致极尊。中道漫漫频破惑，独馀性命惑犹存。
莪默绝句集译笺甲集 其三十	[当代] 伯昏子	莫问何来疾若风，焉知此去又何从。平生枉屈无穷忆，尽在杯杯禁酒中。
莪默绝句集译笺甲集 其二十九	[当代] 伯昏子	不知何日亦何由，天地玄黄水自流。橐籥出风何处去，无心荡荡过荒畴。
莪默绝句集译笺甲集 其二十八	[当代] 伯昏子	齐培慧种共耕躬，长育拮据勤苦功。问我于兹何所获，来随流水逝随风。
莪默绝句集译笺甲集 其二十七	[当代] 伯昏子	俊贤扪虱坐谈论，壮岁求知切问存。阔论炎炎虽满耳，终兮还出入时门。
莪默绝句集译笺甲集 其二十六	[当代] 伯昏子	二世群贤论别裁，流同术士亦愚哉。猥辞琐语随尘散，佞口簧言静积埃。
莪默绝句集译笺甲集 其二十五	[当代] 伯昏子	今世辛劳终是空，寄瞻来世亦归同。司辰幽阁呼群妄，玄道休寻二者中。
莪默绝句集译笺甲集 其二十四	[当代] 伯昏子	极欲穷奢君莫迟，一归尘土复谁知。尘来尘去尘中卧，无酒无歌无晓期。
莪默绝句集译笺甲集 其二十三	[当代] 伯昏子	椒房金屋乐无垠，夏日秾芳衣著新。终托吾身泉下土，吾身上又托何人。
莪默绝句集译笺甲集 其二十二	[当代] 伯昏子	江山历代有才人，醇酿能醅几日新。换盏推杯数巡后，山阿托体藉横陈。
莪默绝句集译笺甲集 其二十一	[当代] 伯昏子	命酌同心尽此朝，后忧前悔泯然消。悠悠明日身何在，当化池灰作劫烧。
莪默绝句集译笺甲集 其二十	[当代] 伯昏子	轻卧河漘覆碧茸，苏生芳甸正芃芃。麝香暗吐谁家女，教惜樱唇一点红。
莪默绝句集译笺甲集 其十九	[当代] 伯昏子	蔷薇何处最红妍，恺撒王陵喋血殷。风信飘园如落帽，自谁螓首堕华鬘。
莪默绝句集译笺甲集 其十八	[当代] 伯昏子	野驴驰践羿王元，犹梦黄粱伏草宛。荒殿人皇曾醉卧，长蛇封豕守无言。
莪默绝句集译笺甲集 其十七	[当代] 伯昏子	逆旅千年想弊穿，阴阳递转户枢圜。列王隆贵今安在，时命相追鹤驭烟。
莪默绝句集译笺甲集 其十六	[当代] 伯昏子	心牵尘虑世间情，旋灭死灰旋复生。如斗玉龙沙碛雪，须臾熠耀即遄行。
莪默绝句集译笺甲集 其十五	[当代] 伯昏子	或持金粟惜如珠，或任风抛雨委输。死化丹砂同不得，封茔谁复掘其污。
莪默绝句集译笺甲集 其十四	[当代] 伯昏子	转眸四际尽蔷薇，闹罢红尘笑语归。旦暮看其绣囊裂，奇珍园囿散霏霏。
莪默绝句集译笺甲集 其十三	[当代] 伯昏子	或恋荣华此世希，或求遐举望瑶池。花开堪折直须折，远鼓鼍鸣那复知。
莪默绝句集译笺甲集 其十二	[当代] 伯昏子	一片乾糇一卷诗，一壶美酒傍疏枝。荒原有汝歌清发，爰得乐郊无尽时。
莪默绝句集译笺甲集 其十一	[当代] 伯昏子	田园荒碛隔漫漫，芳甸横陈一带宽。臣主假名浑不记，无愁天子倚金銮。
莪默绝句集译笺甲集 其十	[当代] 伯昏子	祖孙帝业底干卿，父子称雄一转睛。据水断桥皆往矣，谁听门下铗歌鸣。
莪默绝句集译笺甲集 其九	[当代] 伯昏子	朝花日日开千树，昨夕蔷薇无拾处。孟夏才将众艳来，复携古帝逍遥去。
莪默绝句集译笺甲集 其八	[当代] 伯昏子	往复二京安立身，樽中甘苦与谁论。命如莤酒渗将尽，枯萚永飞归故根。
莪默绝句集译笺甲集 其七	[当代] 伯昏子	春暖邀君酌羽觞，尤裘悔襺尽除将。韶光振翮无多路，跂翼时禽欲远扬。
莪默绝句集译笺甲集 其六	[当代] 伯昏子	韩娥已绝绕梁音，凄艳长听莺啸吟。佶屈殷勤恭唤酒，萎花病颊晕霞侵。
莪默绝句集译笺甲集 其五	[当代] 伯昏子	翳林湮灭葬蔷薇，照世御杯何所归。惟睹蒲桃赤琼灼，千园绕水满芳菲。
莪默绝句集译笺甲集 其四	[当代] 伯昏子	宿愿新春又蘖芽，魂思梦虑隐孤笳。但看淑气神州遍，素手新裁万树花。
莪默绝句集译笺甲集 其三	[当代] 伯昏子	鸡声茅店忽闻喧，启户迎宾暂驻轩。他日归鸿江海去，悠悠不复返斯垣。
莪默绝句集译笺甲集 其二	[当代] 伯昏子	酒肆昏昏拂曙天，忽闻棒喝意茫然。神宫设醮皆齐具，香客何犹阃外眠。
莪默绝句集译笺甲集 其一	[当代] 伯昏子	觉起东君扫夜还，纷纭列宿逝冥关。赫戏万丈光如箭，正射君王宫阙间。
自题《莪默绝句集译笺》步黄克孙韵题 其三	[当代] 伯昏子	生涯草草对樽壶，门外寒杨道不孤。借问清魂北邙上，洛阳宫阙尚看无。
自题《莪默绝句集译笺》步黄克孙韵题 其二	[当代] 伯昏子	缁帷叠叠隐幽情，独赏荒原天外声。佳夕浑忘寄尘日，万花影下自观经。
自题《莪默绝句集译笺》步黄克孙韵题 其一	[当代] 伯昏子	西风古调琐窗深，隔叶黄鹂送妙音。唱至蔷薇零落后，始知四海一同心。
叠前韵悼物理学家兼诗人黄克孙先生三首 其三	[当代] 伯昏子	今剩蔷薇插玉壶，从兹挥手白云孤。他年若遇青藤下，但执天钧问有无。
叠前韵悼物理学家兼诗人黄克孙先生三首 其二	[当代] 伯昏子	遥寄宗风仰止情，涩弦纷杂没涛声。转轮纵有弥千法，祗取菩提一部经。
叠前韵悼物理学家兼诗人黄克孙先生三首 其一	[当代] 伯昏子	妙智诠微格致深，胡笳闲拍演华音。谁知渡海当时意，竟是茫茫不返心。
姑苏松盦兄嘱题湖石	[当代] 伯昏子	欲补苍天未有人，沧桑阅世总浮尘。恨馀一把玲珑骨，供化千年曲折身。
和陶挽诗 其二	[当代] 添雪斋	层雨冬之初，天地若宏觞。木叶起未起，郁噎冷然尝。一别已如死，万别俟我傍。寒极可灼心，光音失其光。赤枫浓于血，夜城若鬼乡。何人秉烛思，千年尤未央。
赋得自君之出矣九首 其九	[当代] 添雪斋	自君之出矣，汝魂投火燃。思君如星石，苦焚百万年。
赋得自君之出矣九首 其八	[当代] 添雪斋	自君之出矣，满池枯梗积。思极可埋骨，千年得化石。
赋得自君之出矣九首 其七	[当代] 添雪斋	自君之出矣，无地问行止。思极心如尘，故以轻生死。
赋得自君之出矣九首 其六	[当代] 添雪斋	自君之出矣，冷夜三万寻。思如蹒跚步，一痛一哽喑。
赋得自君之出矣九首 其五	[当代] 添雪斋	自君之出矣，落笔不成章。思心如旧片，斑驳满深创。
赋得自君之出矣九首 其四	[当代] 添雪斋	自君之出矣，何堪问加餐。思君如中酒，深恸不可剜。
赋得自君之出矣九首 其三	[当代] 添雪斋	自君之出矣，独有虚影幢。思君难举箸，双箸不为双。
赋得自君之出矣九首 其二	[当代] 添雪斋	自君之出矣，天意掩吾欷。思君揾痕甚，急雨故沾衣。
赋得自君之出矣九首 其一	[当代] 添雪斋	自君之出矣，七七惧谈些。思君如秋萤，思尽陨如花。
用陶挽诗韵记网游三章 其二 BOSS	[当代] 添雪斋	王命怎如纸，弑者正鼓觞。重刷已非汝，瞬时百味尝。生息如秘笈，静陈山野傍。群山展黑翅，夜斧斥星光。灵基化水沫，虚拟乃吾乡。踽踽自选之，独守夜未央。
复活之Pietà	[当代] 添雪斋	春分后二日，圆月示复活。疾雷击天裂，紫电利如割。天星三千亿，坠为雨中沫。光暗各半壁，赤焰忽一抹。芸芸祈者间，圣歌渐瑟瑟。游离百合枝，幽香亦慄慄。慈母膝上人，残躯遍血色。死黑与生灵，交融成花饰。心与大地沉，薄雾苍白极。谁展亚麻布，轻覆于天国。谁祝祭千年，垂视众神域。深暮作巨橐，遍敛光之翼。
夜雨后有感兼答尘色依旧	[当代] 添雪斋	是夜风雷发震旦，崇州怒潮吹浩瀚。何人寸心燃天星，一曲锋芒鲜粲粲。琼光已铸珊瑚枝，珊瑚击碎或谁为？中有丹心恻然下，人皆诘之当遗谁？倚马千文瞬奇睿，分明著实世中涕。此情不合天之道，撰之且把自身祭。东皇銮下桃花雨，盛世芳菲霓裳舞。论文当论东皇圣，不可深言民疾苦。替世言者古来难，淬历君骨待后看。浑言析言自家魄，一字一文太古寒。今有千仞夜气积，且忍群黑肝肠迫。来日皓月满穹空，三千世界抱清白。
杨花	[当代] 添雪斋	天地皆牧场，上驱牧羊犬。水边青草地，群羊正待选。千楼叠重栅。剧路做并剪。湛思须碎磔，羊绒散轻软。风屑光气息，白羽浮绻缱。如纸夜烧之，如雪初春泫。霏蕤融暮景，四野延驳藓。时雨迷瘴至，无家任踏践。馀色为流萍，馀魂为烟篆。高城霾曀深，混混一巨茧。
饮酒十一	[当代] 添雪斋	傩火耀庙碑，野花封古道。秦冤春之末，胡桃青未老。致远者泥蟠，褰裳携席槁。渡河逢丕变，戈铠明且好。絮酒廿四年，自斟如怀宝。人乡虫兽鬼，誉谤铭桓表。
饮酒九	[当代] 添雪斋	落樱花千雪，曩昔亦繁开。黄檗入残酠，苦雨春心怀。潜遘复重构，喟然忆暌乖。疠气悲阳鸟，荒寒乌不栖。冢上芜青色，斑斓委锦泥。辟谷锁城阙，阴冥须迎谐。云厦立如棺，蜗居醉与迷。霓灯映渌杯，流泻又几回。
饮酒六	[当代] 添雪斋	春分旨夜雪，万星坠如是。冻叠珊瑚网，风花尽圮毁。生死皆深藏，残馔已寂尔。冷光陷清醑，金罍复璨绮。
饮酒四	[当代] 添雪斋	灯潮没紫阁，赫奕勾翚飞。举杯夕至旦，此物不合悲。朱颜与冠盖，玉几并黼依。花姬绮席舞，金果凤衔归。春风新元意，禁柳探荣衰。入帘青似涤，或与静谧违。
饮酒二	[当代] 添雪斋	夭桃又粉紫，花信到家山。古都惊雷梦，旧事多卮言。风鸢畏三月，廿年年复年。青藓白玉墀，春势漠然传。
和陶饮酒（续）	[当代] 添雪斋	春芽碧入盏，三月樱花时。风起翻簸下，倾城多睽辞。夤夜无来人，孤灯残在兹。海隅并天际，敷寻问咨疑。哀魄待谁招，何堪容隐欺？南方不可止，请骑鲸归之。
饮酒十七	[当代] 添雪斋	谁守古城魂？心褰凛絜风。邦有献者君，抱节死生中。烈士终不灭，积沙酹冥通。残柱石壁上，新月正如弓。
饮酒十六	[当代] 添雪斋	秋城燃大难，焚骨勒苦经。谁与谁夜战，逆影归不成。英灵长揖别，眸色辞曙更。劫灰遍甲衣，同袍披在庭。沈泪絮酒间，契阔剩悲鸣。默看瀛海碧，日日新无情。
有题二首 其二	[当代] 添雪斋	北极积寒气，下来而杀人。灵文又一载，块血渍千旬。暝色城头看，长街车影皴。黑壳曳尾赤，行者冷灰湮。风雨青阶秽，唏嘘白骨新。清吹旗弗展，暗语鬼低呻。故曲恍难识，儿童唱不真。大招音古朴，来葬共工神。
新诗翻作二首 其二 莲之恋语	[当代] 添雪斋	谁将心语系莲丝？隔世遥知今世痴。或在风间随旧友，一湖蒲草做相知。
新诗翻作二首 其一 放纵千年	[当代] 添雪斋	千年归去又千年，欲纵心兮任尔怜。一脉风前知邂逅，斜阳碎处有残篇。
添雪梅花曲六首 其六	[当代] 添雪斋	本与东风占影斜，毫端更是可人些？故而舍我三生梦，结作今宵绿萼花。
添雪梅花曲六首 其五	[当代] 添雪斋	冬风渐渺苦寻思，一得梅花句也痴。偶有蓑衣沾雪落，源于梦后未醒时。
添雪梅花曲六首 其四	[当代] 添雪斋	托身瘦雪东风侧，吹散梅花多古色。孔性尧心方寸间，一枝清萼已难得。
添雪梅花曲六首 其三	[当代] 添雪斋	梅花一夜说添雪，古径薄寒深瘦折。山色分于月色多，自将墨笔写清别。
添雪梅花曲六首 其二	[当代] 添雪斋	随风起韵与谁说？玉骨冰颜任起灭。但令诸天知我空，与之一夜梅花雪。
添雪梅花曲六首 其一	[当代] 添雪斋	秋末霜严多肃杀，客心不奈急风刮。待之初雪起哀歌，一曲梅花过古刹。
杂咏三十首，选廿七 其二十七	[当代] 添雪斋	总因俗物写昏黑，日月著他销我侧。此辈文章久做尘，大江兀自唱平仄。
杂咏三十首，选廿七 其二十六	[当代] 添雪斋	何必言分大小乘，一般心境两般僧。若随微雨放舟子，淡入烟波能不能？
杂咏三十首，选廿七 其二十五	[当代] 添雪斋	无梦原知无俗清，因何独抱苦寒生？逐他一叶须弥愿，每每听风做不平。
杂咏三十首，选廿七 其二十四	[当代] 添雪斋	落寞归时归落寞，有心欲托不曾托。一分借汝绾悲风，馀者但随新绿萼。
杂咏三十首，选廿七 其二十三	[当代] 添雪斋	曾听道曰有生死，我欲我心如水止。每过三千六百年，随风结得丁香子。
杂咏三十首，选廿七 其二十二	[当代] 添雪斋	吾自逐时将梦柬，参差未得知无限。杏花风里晓寒深，只忆伊人长发绾。
杂咏三十首，选廿七 其二十一	[当代] 添雪斋	我有新声告世人，那堪焚草化为尘？停声莫与世人看，不说天真说太真。
杂咏三十首，选廿七 其二十	[当代] 添雪斋	初雪相看欲说难，回风已别古心残。梅花不向梦中渡，一角边城吹晓寒。
杂咏三十首，选廿七 其十九	[当代] 添雪斋	无心暗别后期难，时节知君说梦残。今夜御风三万里，吹伊一树雪花寒。
杂咏三十首，选廿七 其十八	[当代] 添雪斋	自把绯衣染俗尘，失其色处失其真。早知鱼乐易相忘，背立秋风是那人？
杂咏三十首，选廿七 其十七	[当代] 添雪斋	一朝功德在开篇，远虑何须集大全。百十年间随尔唱，能多几个太平年？
杂咏三十首，选廿七 其十六	[当代] 添雪斋	君因无梦故无涯，妾亦生如彼岸花。一落烟风听逝矣，但留三十六坡沙。
杂咏三十首，选廿七 其十五	[当代] 添雪斋	扁舟渡梦与风来，添作青蓑衣上埃。颜色者般深浅看，蒹葭如织半江裁。
杂咏三十首，选廿七 其十四	[当代] 添雪斋	闲写新词多小令，未思成佛已成病。禅机总是远生机，一叶菩提难拂镜。
杂咏三十首，选廿七 其十三	[当代] 添雪斋	欲向斜阳说无语，所思渐与西风去。西风无那总成痴，结作一生零落旅。
杂咏三十首，选廿七 其十二	[当代] 添雪斋	暮秋多有伤魂缕，萦绕千年终散聚。狮子座前心碎时，化之长夜流星雨。
十月二十八日太平间作，盖为同事家葬事主书记五首 其四	[当代] 卢青山	尸居馀气不能寒，似欲腾身起坐看。便得腾身看何益？眼前吊客尽尸乾。
十月二十八日太平间作，盖为同事家葬事主书记五首 其三	[当代] 卢青山	老者何人吾不识，幼亦与我不干连。且一吊之何妨碍？吊与被吊早晚间。
十月二十八日太平间作，盖为同事家葬事主书记五首 其二	[当代] 卢青山	自穴而来从穴去，中间一步颇为难。纵君不迈时将迈，两样心情一样还。
十月二十八日太平间作，盖为同事家葬事主书记五首 其一	[当代] 卢青山	天地无过墓穴宽，此间最近是阴间。一时恍惚神分处，剥琢如闻鬼扣关。
咏荷	[当代] 卢青山	炙热清凉两如敌，从来水火不相亲。不知此水痛何事，开得莲花似火焚。
岳阳楼重修，不复其旧，复多加新榭，唯碑林一壁，犹予少日原状	[当代] 卢青山	不但名楼屡减加，少年奇气堕谁家？古碑最耐风尘蚀，君听墙边怒过车。
岳阳楼	[当代] 卢青山	仿壁摹栏看不真，回廊小倚倦疲身。清风一刹真千古，似比名楼更可珍。
岳阳楼望君山二首 其二	[当代] 卢青山	拓地啖天如莽海，自羿而还气未消。莫道飘飘浮一叶，君山能压洞庭潮。
岳阳楼望君山二首 其一	[当代] 卢青山	湘弦断折湘妃去，一片荒澜甚可看。帝向烟中投一币，洞庭千古买君山。
车往君山书所见二首 其二	[当代] 卢青山	不知咫尺与湖通，跃过前堤眼忽空。数株杨柳邀风共，人家正住水天中。
车往君山书所见二首 其一	[当代] 卢青山	杨柳水杉绕四围，家家门侧小池湄。池中荷叶残都尽，犹有秋风百遍吹。
弟《荷塘集》全卷贴出，学俭兄读之，为泣下，并承选出数章，因赋寄一首。越日补赋一章 其二	[当代] 卢青山	长江渺渺势千古，故客茫茫天一方。我掷杯盅洞庭水，沿流而往海都香。
弟《荷塘集》全卷贴出，学俭兄读之，为泣下，并承选出数章，因赋寄一首。越日补赋一章 其一	[当代] 卢青山	少日彷徨歧路心，中年惘怅渐消湮。岂知遗蜕犹然在，犹向天边泣故人。
记梦	[当代] 卢青山	罪究何存举世非，无非携手两依偎。惊车驰骤复驰骤，前路悬崖后路追。
无题四章 其四	[当代] 卢青山	自招风力捲残云，冷冷相看破碎魂。日课从今无别事，将禅将酒补斯心。
无题四章 其三	[当代] 卢青山	已是萍飘梗泛身，犹将纠葛累伊人。情怀自顾犹堪忍，怎忍伊人啜泣音。
无题四章 其二	[当代] 卢青山	进退徘徊两可伤，悲欢自检亦茫茫。未谋相见先相别，怅似流云过月光。
无题四章 其一	[当代] 卢青山	衡门寂寂与谁邻，唯有秋花偶到庭。窗里幽箫窗外雨，不携君手不能听。
无题二章 其二	[当代] 卢青山	一苇杭之岂不能，一衣带水只盈盈。各怀隐痛深沧海，隔著江头望一生。
无题二章 其一	[当代] 卢青山	未能言合已言分，欲语如钳制舌根。孤泣一声千里外，遥遥锥入韦郎心。
荷叶语	[当代] 卢青山	两小依依共一湖，一生呵护汝知乎？当君未至先相待，待汝凋完始肯枯。
荷叶	[当代] 卢青山	已妆碧玉酣风里，更濯青波小岸隈。跂足长身何所待？待他明日小花来。
荷花语	[当代] 卢青山	此心惆怅与谁谐，野水山风只自哀。岁岁含苞苦相待，待君来得始能开。
既归家，追作四章2001.6.7 其四	[当代] 卢青山	四时渊默与渊深，六月侵肌冷不禁。开破无情千里碧，荷花始是水之心。
既归家，追作四章2001.6.7 其二	[当代] 卢青山	尚无一朵展风华，碧水全随碧盖遮。忽记童年扶叶立，颊间嫩笑似开花。
既归家，追作四章2001.6.7 其一	[当代] 卢青山	山旁想亦住农家，小径人稀任草遮。只有清风来冉冉，吹莲叶后更吹花。
车中见路旁莲塘偶出二三花，因书二绝2001.6.7 其二	[当代] 卢青山	弥天酷日管尘寰，底事驱行不自安？偶向车窗飘一瞥，中心顿似古人寒。
车中见路旁莲塘偶出二三花，因书二绝2001.6.7 其一	[当代] 卢青山	尘埃路上纷消长，尘客车中正往还。犹守孤心红到死，年年开尽与谁看。
闻帘影染笛事，触予生死之感，因赋三章 其三	[当代] 卢青山	佛家大苦说轮回，苟入轮回事未悲。蓬岛九泉尽虚语，孤魂纵有欲安归。
闻帘影染笛事，触予生死之感，因赋三章 其二	[当代] 卢青山	后前相续如流水，流尽滩头亘古魂。君上谁坟泣未止，已来众客上君坟。
杂感2001.5	[当代] 卢青山	何论猿猴劣子孙，太平洋水亦东奔。任君脊骨长天地，自折腰身即矮人。
闻鸟二首 其二	[当代] 卢青山	大雪正缓飘，态如闲行者。众鸟相逐飞，欢声浮满野。
闻鸟二首 其一	[当代] 卢青山	冬暮尚独寻，深寒入骨刺。鸟舌竞鲜新，似知春将至。
九月某夜独唱黄自佛曲《花非花》作	[当代] 卢青山	佛曲信飏飘，明月生沧海。上下两空明，一舟自欸乃。
荷落	[当代] 卢青山	叶生风声润，叶老风声干。万荷摇落夜，惆怅想江南。
醉作二首 其二	[当代] 卢青山	捲捲黄叶落，苍苍暮影迟。扶醉西风里，明月上秋池。
醉作二首 其一	[当代] 卢青山	黄花期日尽，霜花势正高。莫指冬风冷，明日遂春潮。
十一月下旬卢招饮醉作九首 其九	[当代] 卢青山	日光淩东山，塘雾渐如洗。浮世来繁华，独向深山里。
十一月下旬卢招饮醉作九首 其八	[当代] 卢青山	风眠松树端，寒露自垂落。渐听村中鸡，人倚清塘角。
十一月下旬卢招饮醉作九首 其七	[当代] 卢青山	游鱼久已静，月色撩波光。我自梦中醒，啼鸟时一声。
十一月下旬卢招饮醉作九首 其六	[当代] 卢青山	明月辉一丸，秋空剩一碧。我携一卷书，醉卧溪边石。
十一月下旬卢招饮醉作九首 其五	[当代] 卢青山	斜阳守西侧，疏柳立塘沿。闻有雁声过，偶尔向天看。
十一月下旬卢招饮醉作九首 其四	[当代] 卢青山	水落石都出，暮景平苍林。濯足深秋水，其寒自在心。
十一月下旬卢招饮醉作九首 其三	[当代] 卢青山	黄茅秃如顶，云溪秋欲深。与子携筇杖，并作山中人。
十一月下旬卢招饮醉作九首 其二	[当代] 卢青山	苍山斑红紫，水影留风形。垂钓空山里，一禽啧啧鸣。
十一月下旬卢招饮醉作九首 其一	[当代] 卢青山	秋声细细来，似与人耳语。夜深听不得，月色临孤树。
刊封偶有似之者，即取归，作此（七月十四）	[当代] 卢青山	三年不得亲，一相未曾与。却对别人容，空然遐想汝。
杜鹃鸟二首 其二	[当代] 卢青山	有家不自惜，能去复能回。无家如你我，始解苦思归。
杜鹃鸟二首 其一	[当代] 卢青山	凄鸣如不足，更傍吾身飞。我若能归去，安用子相催？
偶作	[当代] 卢青山	所慕不可得，一岁穷凝睇。回思所慕何？况更无意义。
无题二首 其二	[当代] 卢青山	少年欢志壮，近岁悲时迁。嗟今心已木，悲欢两并难。
无题二首 其一	[当代] 卢青山	忧世成逃世，伤生尽此生。微躯如片雪，飘坠海沧冥。
次日起，将归云溪，见纸笔在桌，痒而试之，随手写此十首 其十	[当代] 卢青山	留诗与君别，携我未尽怀。独向车窗里，惆怅与谁谐。
次日起，将归云溪，见纸笔在桌，痒而试之，随手写此十首 其九	[当代] 卢青山	孤帆如鸟去，花事契春来。毋折垂杨别，使我泪盈腮。
次日起，将归云溪，见纸笔在桌，痒而试之，随手写此十首 其八	[当代] 卢青山	初日曈曈晓，吾车已可行。留子车尘里，遥遥断眸睛。
次日起，将归云溪，见纸笔在桌，痒而试之，随手写此十首 其七	[当代] 卢青山	映月二泉古，盲炳藏一墓。交光射馀辉，相看我与汝。
次日起，将归云溪，见纸笔在桌，痒而试之，随手写此十首 其六	[当代] 卢青山	送我啭何曲，病中有故吟。此曲无今古，离会岂悲辛。
次日起，将归云溪，见纸笔在桌，痒而试之，随手写此十首 其五	[当代] 卢青山	连枕春衾里，并膝旧梦间。七载言难尽，十年尚可看。
次日起，将归云溪，见纸笔在桌，痒而试之，随手写此十首 其四	[当代] 卢青山	青年看已尽，功名念久非。结庐秋山里，不远在将来。
次日起，将归云溪，见纸笔在桌，痒而试之，随手写此十首 其三	[当代] 卢青山	二鬓苍苍矣，馀生可知乎。相逢犹能酌，百岁当有馀。
次日起，将归云溪，见纸笔在桌，痒而试之，随手写此十首 其二	[当代] 卢青山	大鹏稀有鸟，铩翮两相嘲。一酌汪然酒，此世遂蓬蒿。
次日起，将归云溪，见纸笔在桌，痒而试之，随手写此十首 其一	[当代] 卢青山	苍苍华容野，落落云溪峰。相望不相见，各在梦云中。
元月十七夜醉作留肖看 其四	[当代] 卢青山	澹澹清光落，萧萧我意同。他年谁可料，飞入广寒宫。
元月十七夜醉作留肖看 其三	[当代] 卢青山	蟾蜍辞世久，月色抚云高。班中犹有酒，可以醉今宵。
十月二十二夜复出访肖，不遇。归途作二首 其二	[当代] 卢青山	久扣不开门，来时月满身。逢人犹细辨，或恐遇归程。
十月二十二夜复出访肖，不遇。归途作二首 其一	[当代] 卢青山	向暮谁堪访？唯肖契素心。不知人在否，远远看窗灯。
九月十一卫生所见花似南瓜。黄色，圆平如掌，南瓜如此不？为赋	[当代] 卢青山	瓜藤铺我侧，玉盘托顶恭。问子何所献？旷荡有秋风。
莫愁乐三首 其二	[当代] 卢青山	莫愁来双桨，莲花如人羞。莫愁双桨去，莲花自生愁。
荷花二首 其二	[当代] 卢青山	自惭污秽身，忍对莲花色？夜半花睡时，清梦来一瞥。
荷花二首 其一	[当代] 卢青山	清荷欲相唤，未语先红靥。独行花边人，敢更相交接？
无题二首 其一	[当代] 卢青山	我年已老大，我心何不老。嫩若初春叶，不禁寒风扫。
木兰花    读《山月心影》寄子渝	[当代] 蔡淑萍	推窗欲觅巴山月，遥想巴山情似结。羞将怨悔说双无，山月一轮终皎洁。几多旧事铭心骨，几许青春辜造物！朦胧心影解人知，寥廓夜天霜气拂。
木兰花    壬午端阳诗人节上冯公	[当代] 蔡淑萍	闻言诗死空馀节，细雨如愁终不绝。堆盘错盏岂成欢？郭外青山云乱叠。公之操守如冰雪，公有仁心如朗月。海田问道太茫茫，高论犹能情一热。
木兰花     春游记事 其三 见鹭	[当代] 蔡淑萍	中宵忽听敲窗雨，愁待平明翻似注。主人蓑笠摘新蔬，素羽深藏终不露。泥泞道上欲何语，长唳一声惊四顾。二三健羽掠空低，来送怅然归客去。
木兰花     春游记事 其二 晚至	[当代] 蔡淑萍	朦胧淡月桃源渡，田舍依稀浮白雾。方循灯火觅汪家，人指山凹多竹树。院中围桌听蛙鼓，多感主人鸡黍具。殷勤慰客待明朝，万鹭离窠初日曙。
生查子	[当代] 蔡淑萍	天际滚惊雷，宛在窗前炸。闪电射双眸，便听天河泻。水气扑人来，一霎消炎夏。愁念大江堤，漫漫无眠夜。
木兰花     春游记事 其一 堵车	[当代] 蔡淑萍	蜿蜒车阵崎岖路，蚁聚真难移寸步。衔山落日敛馀晖，拂面凉飔携薄暮。暂逃闹市亲乡土，准备新词歌白鹭。归飞时道最壮观，一点因缘轻易误。
小秦王 其三 留别新疆诗友之三	[当代] 蔡淑萍	缩地如今幸有方，何时重整旧行囊？问君自问均难语，但记频传锦绣章。
小秦王 其三 留别新疆诗友之二	[当代] 蔡淑萍	不须怅惘赋阳关，乡谊诗缘抵万言。若得清交真似水，年年相忆似浩川。
小秦王 其三 留别新疆诗友之一	[当代] 蔡淑萍	人似参商世似棋，平生最苦是临岐。一杯清酒祝珍重，明日征尘各染衣。
小秦王 其二 关于新边塞诗	[当代] 蔡淑萍	大漠雪山瑰丽姿，长风万里动奇思。高岑遗响终须继，莫把浮嚣作入时。
小秦王 其一 关于诗词“大众化”	[当代] 蔡淑萍	诗骚真髓细追寻，美意美文谐美音。写到民生哀乐处，浅深俗雅尽成吟。
小秦王 其四	[当代] 蔡淑萍	入眼奎城满落晖，清风杨柳共低回。不知当日手栽柳，袅袅长条何处垂？
小秦王 其三	[当代] 蔡淑萍	天果有情人有情？今来竟见汝犹荣。艰难生息本强者，剩此零星一点青。
小秦王 其一	[当代] 蔡淑萍	哈纳斯湖绝世姿，清纯圣洁久萦思。漫言咫尺失交臂，敬畏在心神已驰。
木兰花    其三 哈巴河记游	[当代] 蔡淑萍	哈巴河美童心溢，赤足临流初没膝。指间五彩洒珍珠，水底晶莹寻白石。忽惊影疾鹰翻翮，恨少片帆堪击楫。绮霞渐染半江红，摇漾长河衔落日。
木兰花    其二 哈巴河记游	[当代] 蔡淑萍	哈巴河畔青凝碧，白桦万株枝正密。林中空阔草萋萋，小径蜿蜒声寂寂。故人为我铺茵席，甜饼香瓜蜂欲集。剖瓜啖饼有馀甘，万里不知身是客。
木兰花    其一 哈巴河记游	[当代] 蔡淑萍	哈巴河水何清澈，六月砭肤惊凛冽。舀来石上煮壶冰，茶酽奶甘香齿颊。故人感我千山越，为我殷勤陈契阔。茶烟轻袅驻流云，翠鸟飞来枝上歇。
小秦王 其四	[当代] 蔡淑萍	闻道当年此屋居，依稀旧貌惹唏嘘。泥墙斑驳矮窗暗，余不识君君识余？
小秦王 其三	[当代] 蔡淑萍	暮辞乌市笼斜曛，戈壁茫茫忆旧痕。忽惊霞涌初升日，千里轻车到北屯。
小秦王 其二	[当代] 蔡淑萍	困顿穷边十七年，几番过此意阑珊。今来已是远行客，一夕春风仔细看。
小秦王 其一	[当代] 蔡淑萍	忆昔清纯学业佳，今朝俊彦骋风华。身才均喜长于我，玉树临风岂谢家！
庚寅仲春赴万载谒谢康乐墓即用其斋中读书诗韵	[当代] 熊盛元	平生耽林泉，死亦专一壑。古木何森森，千载伴索寞。吟魂窈然青，化为云端雀。昏晓啼未已，银浦星作作。侧身晋宋间，放言杂笑谑。持操徵无闷，振衣啸亭阁。除却陶元亮，谁可侪康乐。土花凝幽馨，精灵庶有托。
周庄漫与	[当代] 熊盛元	欸乃橹声柔，摇入云林画。灵鬼何恍惚，翩然而来下。或披藕红衫，或挥香罗帕。或与鸥作朋，或以龙为驾。中有一娇娥，晓妆犹未卸。低眉远山青，流眄神光射。檀板缓缓敲，引吭歌子夜。我击唾壶碎，仰天自悲咤。何期水乡中，劫后留一罅。他日愿卜邻，幽篁掩茅舍。
游姑苏集定庵句书怀	[当代] 熊盛元	文人珠玉女儿喉，顽福甘心让虎丘。世事沧桑心事定，三生花草梦苏州。濯罢鲛绡镜槛凉，云烟半榻掖门旁。祇今旷劫重生后，丝竹千秋尚绕梁。阅尽词场意惘然，莫将文字换狂禅。秋灯忽吐苍虹气，不奈卮言夜涌泉。
戊子仲夏，与江右同仁雅集于南昌，并邀梦冰共饮，相约赋诗，分韵得“呦”字	[当代] 熊盛元	同道常契阔，今宵酣高楼。心远山林近，鹿鸣自呦呦。杯盏聊自适，富贵非所求。话到会意处，河汉无声流。
戊子仲夏小住蕲春太平山庄	[当代] 熊盛元	心閒耽诗酒，山居隔炎凉。偶坐涧边石，一襟露瀼瀼。同来二三子，采柏挹淡香。砉然玄关破，风定月转廊。
游翠岩禅寺，雨霁月出	[当代] 熊盛元	紫薇雨中香，绿烟襟间冷。闲坐觅我心，但见花弄影。月坠太古波，云生妙高岭。磬声何泠然，夜阑孤星耿。
孟夏彭泽感怀	[当代] 熊盛元	断垣苔痕古，老树凌苍烟。水天开新镜，卅载梦杳然。小姑云鬟绿，彭郎已华颠。挂冠人何在，棹歌起空船。
丁亥孟春与江右诗社诸君游蒋巷	[当代] 熊盛元	城居春踪杳，郊游旷怀深。柔荑连天际，懒云落湖心。一啸群鹜起，排云破层阴。骚客伫风露，振衣共长吟。徘徊夭桃下，幽梦驰邓林。妙质一时得，绿蚁还自斟。座中有三美，醺然堕珠簪。瑶台即在迩，何劳远相寻？骊歌莫轻唱，无奈日渐沉。驱车临歧路，小别成古今！
古意二首 其二	[当代] 熊盛元	最怜中天月，朗朗鉴素心。几多无眠夜，伴我发浩吟？邀得潭底影，梅边酒同斟。酣然自高卧，一觉成古今。
古意二首 其一	[当代] 熊盛元	久悭声伯梦，何人赠琼瑰？中宵强扶酒，独倚一树梅。馨香盈怀袖，浑忘鬓霜摧。韶年与春色，可能又重回？
题雪峰兄《来鸿楼读书图》	[当代] 熊盛元	五弦手自挥，孤鸿来千里。影落碧涧中，声回幽壑底。幽壑兰蕙馨，碧涧松风起。羡彼素心人，身闲居于此。白日游山林，夜间读经史。寻胜得真赏，探玄悟妙理。书夺二王胎，诗摩三唐垒。笔端走龙蛇，胸际涵烟水。毁誉何足云，裘马如敝屣。借问此谁欤，辽西子郑子！
中煜兄谢世十年矣,追念旧游,不胜悲悼,聊步其韵,以代香花之奠	[当代] 熊盛元	笺底泪有痕，云间鸟无迹。诗魄不可招，空见荷露滴。避愁上高楼，一襟愁相逼。雾隔求雨山，何处乞琼液？伤哉广陵琴，弦绝心未适。十年阻幽梦，焚香待今夕。
悼母	[当代] 熊盛元	至而不可加，往而不可还。风木何萧萧，烛泪何潸潸。母昔生我日，烽火照雪殷。上元灯惨惨，西江血斑斑。最忆灾荒时，饿殍横道间。一家肠辘辘，劳瘁那得闲？未几劫乱起，流放彭蠡湾。骨肉各异县，微命若草菅。迨及返桑梓，秋霜悴衰颜。萱堂春晖满，兰桂中庭环。遽尔驾鹤去，九霄列仙班。幽明路长隔，怅然望蓬山。
古意	[当代] 熊盛元	涧水幽幽碧，莲菂惨惨红。足音渺空谷，谁与诉寸衷？倚石还独啸，四顾何迷蒙。忽闻筝声起，缭绕云树中。翠霭花雨散，泠然一襟风。之子怅难觅，微吟托寒蛩。
暮春与故友同游西山	[当代] 熊盛元	也知城里春难留，漫向郊外舒倦眸。峰敛黛痕似含羞，花不知名情自柔。携酒相与登高丘，神女缥缈空泪流。班荆小坐聊遣愁，长林禽鸟声啾啾。忆昔常来此中游，豪气直欲冲斗牛。凭虚御风心悠悠，便谓身是仙之俦。每削短木为吴钩，云间啸傲轻诸侯。韶光一去四十秋，绿鬓少年今白头。杜鹃底事啼未休，应知我辈怀深忧。临涧下探百尺湫，剑光凛凛惊潜虬。清潭如鉴云影浮，龙涎凝碧寒飕飕。野馨沁肺歌出喉，物我浑然梦相纠。回望霭霭绿阴稠，馀生寄迹无他求。尘寰污浊灵台幽，襟期惟与松竹侔！
题唤云花下照	[当代] 熊盛元	江南春无觅，沽上春正浓。一襟虹飘影，灵气长贮胸。拈花证妙谛，示寂闻晨钟。嚣尘不到处，恍然又重逢。
蓉城盛会未克前往，谨赋此以贺〈岷峨诗稿〉创刊二十周年	[当代] 熊盛元	风骚销沉久，怅然书咄咄。引领西南望，岷峨悬孤月。峰头谁高咏，清音长不歇。招来素心人，吟旌相与揭。诗写性情真，歌为时事发。畅沐草堂风，远绍建安骨。廿载播芳馨，功高岂自伐？盛会值阳春，同人聚仙窟。嗟予困江右，事冗意荒忽。搔首自踟蹰，空羡云间鹘。
诸暨枫桥访王冕、杨维桢、陈洪绶故居	[当代] 熊盛元	地灵钟神秀，云深萃高贤。流风渐衰歇，泪共雨绵绵。野桥梅花落，墨痕淡生烟。九里山下冢，宿草何芊芊。书楼今已圮，竹枝韵犹传。空际闻铁笛，何处觅散仙。惝恍疑化蝶，蘧蘧画中眠。续命三分酒，拱手拜老莲。古今应难接，魂梦或可牵。休嗟身无托，会心即林泉。
洪洞谒师旷墓	[当代] 熊盛元	依前白云飞，无复玄鹤舞。音尘隔千秋，空馀一抔土。箴言怅难闻，哀弦更谁抚？漫嗟不逢时，悼平犹贤主。
古意次清晓韵	[当代] 熊盛元	晓来怅立章江边，一堤垂柳笼远烟。临风我自歌古调，翻飞鸥鹭落我前。千载相知只俄顷，悠悠宿缘谁记省？兰汀蕙渚曾栖迟，水佩山鬟同消领。游丝袅梦云影轻，何处弦管传悲声？望极翠霭迷茫处，泪弹空际飘红英。浩荡波卷连天雪，恍见仙子殊奇绝。欲往寻之渺音尘，伴人惟有林梢月。
乙酉年十月廿五日，浔阳地震，波及洪都	[当代] 熊盛元	幽愤埋地底，积久终难消。一震惊广宇，江海涌怒潮。天意未可测，冤魂待谁招？荧屏犹歌舞，和谐奏云韶。
乙酉八月既望，露台赏月，怅然有作	[当代] 熊盛元	云汉何寂寂，万里悬孤蟾。玉兔终古伴，阴阳遂相兼。我坐露台上，茕茕心难恬。举杯邀霜娥，欲诉语忽钳。天香自馥馥，幽影空纤纤。不知晓寒重，但觉愁更添。
次韵和喜成兄见怀	[当代] 熊盛元	遥天冥鸿过，衔来陇头云。我坐晦窗下，怅然对夕曛。当日同把酒，醉中共论文。庭前孤生竹，兀傲疑是君。
乙酉杪秋，淑萍词姊过访，与之同谒吕小薇师	[当代] 熊盛元	客从帝京来，襟上尘仆仆。语泻如流泉，性淡如秋菊。自言厌都门，中宵每思蜀。洞察世情伪，虔心仰基督。又谓崇吕师，词笔颇婉曲。相约至病房，觌面遂所欲。师吟稼轩词，娓娓声绕屋。君悲我亦叹，平添愁千斛。小聚倾积愫，奈何时光速。一别人万里，零泪自蔌蔌。
乙酉暮秋谒汤显祖墓	[当代] 熊盛元	众芳皆摇落，墓草犹青青。绝调难再续，一祭泪雨零。重泉小青泣，芳魂何伶俜！四山笼残照，六合混窈冥。碑前聊代祝，心光自荧荧。玉笛空外起，谁唱牡丹亭？
记梦用坡公仇池石韵	[当代] 熊盛元	神山木叶下，修筠依前绿。篁丛坐之子，便欲试远足。奈何无天梯，怅怅愁满腹。遥想连娟女，双蛾亦暗蹙。为寻通幽路，殷殷问樵牧。樵牧笑不言，但指藏舟渎。迤逦来渎前，水波明如玉。其深不可测，颇疑蛟龙伏。放舟水云间，吉凶未遑卜。蓦然狂风起，一叶任波逐。心静险化夷，系缆入深谷。谷中多仙果，饱啖随所欲。竹林瑶筝响，谁弹羽衣曲。寸悃方待诉，梦云归何速！
贺金水四二华诞	[当代] 熊盛元	玉蕴深山珠沉水，少微星横烟霞紫。汩汩清泉润灵根，骚坛仙葩新绽蕊。前生合在阆苑中，小谪何须愿天公？四十二年心犹洁，一任帝乡劫尘红。
九江烟水亭歌	[当代] 熊盛元	湖水一泓桥九曲，南山影堕烟波绿。临风我自慕周郎，吊古谁同伤末俗。当日楼船不可寻，云旌拂处夕阳沉。赢来乱世三分业，负尽平生一片心。少小风流性儒雅，歌尘轻绕鸳鸯瓦。朱弦误拂一回头，满座佳人都醉也。中有仙姝号小乔，雪为肌肤柳为腰。幽衷共吐盟兰契，银汉双携渡鹊桥。点将台前森剑戟，连云樯撸乾坤坼。运筹帷幄麈频挥，勃发雄姿神奕奕。武略文韬盖代英，照人肝胆玉壶清。醇醪饮罢纷然醉，气度何曾让孔明。公瑾原非趋附辈，功高反受声名累。沙场白尽少年头，闺阁滴残红烛泪。霸业空空剩此亭，秋风遥送野花馨。巍巍石像凌霄立，隔岸妆楼慰眼青。野史纷纭真相掩，贤愚一任人褒贬。萧条异代不胜悲，泪洒沧波千万点！
浔阳楼狂歌	[当代] 熊盛元	酒入空肠出芒角，江天万里秋漠漠。见说此楼有龙蟠，好雨何曾及时作？壁上诗句耿星光，毫端虹霓吐剑芒。危楼百尺都拍遍，莫笑老来犹疏狂！
登庐山含鄱口	[当代] 熊盛元	翼然有亭人空倚，望眼迷蒙云千里。天半遥闻瀑声喧，隐隐飞泉挂龙尾。清风徐徐爽籁生，荡荡云开天如砥。平视嵯峨汉阳峰，俯瞰浩瀚彭蠡水。汉阳峰高彭蠡深，纳于胸间若芥子。坐久不觉凉侵衣，湛然心澄悟妙理。九垓汗漫未可期，百年富贵犹敝屣。欲向此地巢云松，闲敲岩罅寻石髓。亦知人生选梦难，但求遣怀暂适己。夕阳劝客下翠微，一鹘苍崖冲烟起。客兮鹘兮貌相乖，波澜莫二非吊诡。何处风送藕香来，此时无嗔更无喜。
井冈诗会初识逸明兄，慕其才调翩翩，余询及石窗、缉庵二老，知其身康笔健，诚吟坛之福祉也，感而赋此	[当代] 熊盛元	有客江东来，意态何潇洒。兴逐流云飘，思随飞瀑泻。白雪唱阳春，同侪和者寡。沿波讨其源，宋唐溯骚雅。也曾师老辈，诗法从周马。我亦游其门，性劣难陶冶。怅望春申江，忽忽泪盈把。惟掬一瓣香，虔心为祝嘏！
与金水相约咏世界杯限以“九佳”前十二字为韵	[当代] 熊盛元	卅二烟尘迷乱眼，绿茵坪上影清佳。沸天潮涌高千尺，喝彩声喧震六街。问鼎纷驰称霸念，追风端赖踏云鞋。群夷砺志摩星月，诸夏无缘夺奖牌。漫道振兴龙入海，争禁羸弱骨如柴？销残终古英雄气，输与当今琥珀钗。每向大人空说剑，初遭小挫便收靫。孤窗反省知谁肯，列国周游请自差。战败心颓藏玉阙，酒酣肩耸拍洪崖。险滩高峡应难渡，绝技神工岂有涯？挥袂欲驱三里雾，舒眸更上一重阶。银屏伴我消长夜，遥共居庸数子偕。
访马一浮纪念馆集蠲叟句书怀三首 其二	[当代] 熊盛元	行客知津莫问津，尘中趣舍不同伦。丛篁覆地芭蕉折，百界千如迹已陈。
访马一浮纪念馆集蠲叟句书怀三首 其一	[当代] 熊盛元	偶来松下听鸣琴，不住如何强谓今。且喜晴云閒度岭，临风辨曲总商音。
访泾县桃花潭	[当代] 熊盛元	高阁临潭碧四围，桃花瘦损蕨芽肥。踏歌人去春如梦，欸乃声中一棹归。
钱明锵先生冥诞周年祭	[当代] 熊盛元	见说诗魂瘗马塍，断云横处泪花凝。凭谁叱起泠泠月，长贮胸中太古冰。
生查子 其二	[当代] 黄绮	莫作富家儿，老婢真亲吻。母责婢阿谀，儿哭仍伤损。朔望月行天，莫作圆圆晕。晕使月长圆，难适人情分。
生查子 莫作二首 其一	[当代] 黄绮	莫作入时花，遭落园丁手。园主外经商，还问花开否。含泪落银杯，莫作杯中酒。泪冷酒香温，酒泪难分剖。
木兰花 初心	[当代] 黄绮	花将辞树声堪听。秋淡人闲教两称。不知何处见初心，初见溪流思破镜。轻尘着面随驰骋。过眼千红波不定。罗衫幸自裹肌肤，莫道明珠容易赠。
生查子 相思	[当代] 黄绮	相思入水中，化作相思水。水不上西滩，水令相思止。相思入酒中，共放奇香气。泼酒浣银笺，即见相思字。
不见	[当代] 程滨	月色云何不到衾，思君不寐夜森森。当窗尽被高楼隔，不见容颜只见心。
藏书病	[当代] 程滨	欲借遗书仰昔贤，更将善本礼尧天。琅嬛福地无难症，不用名医只用泉。
春晓雨如秋寄冬冬	[当代] 程滨	几日心源彻底清，怜他秋雨洗春情。谁知暗夜无人处，弹得平沙一两声。
诗情	[当代] 程滨	楼上高寒不觉春，软红磨去旧天真。诗情被我浑抛却，奈有诗情忆故人。
氍毹	[当代] 程滨	我到人间早十年，奈君楚楚可人怜。纵教忆取三生石，只向氍毹證此缘。
前生	[当代] 程滨	浮生几日不天真，何事偏无自在身。为有前生冤孽债，今生判作一诗人。
真心	[当代] 程滨	真心死去寂无声，认取当年始一惊。谁信氍毹调笑者，当年曾是一书生。
诗情	[当代] 程滨	妒煞海棠先自开，杨花到处倩人偎。诗情寂寞三冬后，判与春情一并来。
制谭鑫培阳平关黄忠打火机寄钟山	[当代] 程滨	塞北茫茫谁识我，钟山长在江之左。只因岁月太凄凉，借借老谭当日火。
最怕	[当代] 程滨	元无规矩可逾之，但有别才方不痴。一种情形吾最怕，普天之下尽吟诗。
梦悠悠哭醒作	[当代] 程滨	诗囚不觉似寒囚，零落篇章懒不收。莫道伤心已无泪，几人知我梦悠悠。
学工基地阴天昼寝梦中作	[当代] 程滨	一自秋风寒更痴，无情落叶有情悲。人间一片青灰色，哭向天涯病向谁。
除夕半枯水仙	[当代] 程滨	春到萧斋岁欲徂，盈盈水畔一名姝。谁怜命里花开早，撑到新年已半枯。
睡足	[当代] 程滨	茫茫江水万年青，我是江中一点萍。忽觉人生无限好，只缘睡到自然醒。
筑室	[当代] 程滨	筑室于心栖我身，人间无地贮青春。他年读取相思句，曾是矫庵诗里人。
芳魂	[当代] 程滨	一架藤萝小苑东，美人香散已随风。芳魂莫道无寻处，只在紫藤花气中。
元日记梦中残句	[当代] 程滨	长联梦里费吟呻，只把残篇留与人。大地风云千古恨，小园花柳一时春。
丁亥元日口占	[当代] 程滨	顾影当年一曲歌，人生无计贿曦和。心犹浊世佳公子，腹已便便鬓已皤。
春心	[当代] 程滨	春心易感易潸潸，茧裹春心化石顽。一夕石崩心尚热，秋风秋雨满人间。
题画	[当代] 程滨	丹青如幻亦如真，何事花间暗出神。四百年前同入梦，今生犹待梦中人。
侍双亲游山	[当代] 程滨	双亲唤我游山去，我侍双亲探山还。三十馀年身若在，长将白发对青山。
寄纽约平沙生以广其意二首 其二	[当代] 程滨	独立风中夜似渊，疏星明灭认当年。世间安得金刚杵，剜却情根种白莲。
尘封	[当代] 程滨	痴心至此可尘封，焚尽新诗焰正浓。世上偏无孟婆酒，抹清记忆到初逢。
莫问	[当代] 程滨	烟花渐冷心犹热，星火空寒梦未成。莫问明年明日事，深知此夜此时情。
失眠	[当代] 程滨	一天秋雨织成诗，他日工愁今亦痴。破碎人生经百劫，人生百劫入眠迟。
暗生	[当代] 程滨	酒酣曾拍旧阑干，独立风前衣已单。三月浓云犹似梦，一天秋雨暗生寒。
答晋如	[当代] 程滨	上智何曾移下愚，百年辗转自清癯。人间代代遗民出，不管西山薇有无。
超新星	[当代] 程滨	星辰数尽见盈盈，一片真心为汝倾。不道成尘已千载，遥天误认最光明。
梦中演戏二首 其二	[当代] 程滨	人间不复许人听，梦到深时蓦地醒。百转春心归黯淡，一天秋气入昏暝。
梦中演戏二首 其一	[当代] 程滨	人间万事是凄凉，梦里重温彩袖长。舞到当年动情处，天花洒满旧衣裳。
口占何向一首赠澳大利亚珠帘寨主	[当代] 程滨	又是中原八月天，商声凋尽碗中莲。熏风渐远知何向？吹到珠帘寨主边。
梦中作	[当代] 程滨	记得依稀是故家，兴亡燕子说横斜。杨絮漫天作飞雪，雪中一树玉兰花。
哥斯拉	[当代] 程滨	天戢魔王弭笃灾，潜藏妖卵暗营胎。人间可恨清平久，借取腥风卷地来。
夜梦与邱宜钢说客家话	[当代] 程滨	诸夏千年认劫灰，横斜篱落一枝梅。南蛮留得中原语，梦里曾经说几回。
大雪之夜背痛难安寝	[当代] 程滨	一夜生疼梦不终，知他飞雪满苍穹。彤云酿罢催诗酒，倾注深宵吾骨中。
不得成精	[当代] 程滨	每至将亡必有妖，均之难易圣心焦。宸枢诏敕诸灵物，不得成精在国朝。
梧叶	[当代] 程滨	梧叶满阶霜满桠，凤凰无食若为家。可能身似随阳雁，已逐春风到海涯。
立冬后连夜乱梦相侵每夕颠沛甚于白日	[当代] 程滨	深宵大魇正欺侬，奋力醒来四体慵。可恨当窗无月色，沉沉上国梦方浓。
世界梦一首寄张鹏兄	[当代] 程滨	血国滋生瞌睡虫，朝暾不复起于东。同昏八表乾坤朽，万古沉沉一梦中。
奉和璧师二首 其二	[当代] 程滨	缥缈曾观海上仙，瀛洲一梦卅年间。当时若得无凡骨，睡到如今枕玉肩。
奉和璧师二首 其一	[当代] 程滨	销金窝里醉朦胧，今夜天涯感璧翁。幸得迟生三十载，犹将老眼入花丛。
嵌名诗七首 其七 邢亚孟	[当代] 程滨	孟夏滔滔草木青，冲冠一怒为娉婷。风流知是神仙亚，可识圆圆故姓邢？
嵌名诗七首 其六 王航	[当代] 程滨	西来心事太茫茫，浩浩长江一苇航。面壁山中人不识，三千法乳继空王。
嵌名诗七首 其五 张光玲	[当代] 程滨	洞庭张乐水云中，渺渺波光澹澹风。最是曲终人不见，君山一片玉玲珑。
嵌名诗七首 其四 梅宏柱	[当代] 程滨	天柱嵯峨入紫微，宏谋毕竟不如归。人间总有知音在，雪里梅花开满扉。
嵌名诗七首 其三 程滨	[当代] 程滨	秋风起处忆莼丝，披发江滨浑似痴。屈指家山几时到，一程烟雨一程诗。
嵌名诗七首 其二 沈凯	[当代] 程滨	凯风吹雨洗南柯，欲向瀛洲著薜萝。无复沈腰如彼瘦，何妨潘鬓为君皤。
嵌名诗七首 其一 叶远	[当代] 程滨	接天远道草萋萋，不管红尘醒复迷。千水千山千世界，一花一叶一菩提。
题东瀛狮子图	[当代] 程滨	奋鬣狂驰百兽惊，荒原风雨任纵横。而今了却当年惑，一片雄心卧月明。
梦中得句足之	[当代] 程滨	轻阴淡淡雨霏霏，三十六年心事违。想得故园畦上菜，粪中春色一时归。
卅六初度	[当代] 程滨	鸣琴赤壁忆周郎，寂寞鹿菲传两当。渺渺吾生如异域，因循放逐到苍茫。
记梦	[当代] 程滨	记得当时衣正单，春风不耐雨中寒。溟濛若问身何在，一片青山独倚栏。
奉和沈秉和先生迦陵师迎春口号七绝二首 其二	[当代] 程滨	三嗅馨香不复疑，中年不改少年痴。东篱菊隐真吾子，南苑莲华是我师。
奉和沈秉和先生迦陵师迎春口号七绝二首 其一	[当代] 程滨	别传教外又何妨，合掌当年一瓣香。谁与玉川消永夜，我从野老负初阳。
戏咏璧予师植牙	[当代] 程滨	舌存牙脱莫相忘，天道昭昭柔胜强。一笑掀髯植新齿，老夫不改少时狂。
梦与孙锷兄游江南	[当代] 程滨	江南烟雨暗高楼，广陌愔愔曲巷幽。六代豪华留不得，平湖催发木兰舟。
是夕入梦兼忆廿馀年前西开教堂平安夜	[当代] 程滨	回首平安廿四年，玉纤偷握圣堂前。馀生若问相思分，只在深宵梦里边。
耶诞二千一十五年和孙颖剑病中	[当代] 程滨	那管今宵降圣灵，鬓丝添得几星星。要看巨蟹掀沧海，且放波澜出宝瓶。
乙未孙颖剑忽患脑梗入院	[当代] 程滨	云何雾地与霾天，灌顶醍醐欲破禅。渡劫锷公应一笑，人间添得地行仙。
见陕西博物馆展匮中金铺首	[当代] 程滨	霎时故我唤今吾，勤政楼中梦未苏。一片玻璃隔千载，紫苔无分上金铺。
嘤喔	[当代] 程滨	已分冥顽瘖复聋，此身终老楚王宫。一声嘤喔因谁起，嗅得家山岭上风。
一夕忽不乐退初中同学群	[当代] 程滨	往事前尘幻亦真，白头无计赎青春。故人缄入当年梦，陌路相逢陌路人。
连夜怪梦频频	[当代] 程滨	逐鹿转成蕉下鹿，屠龙翻饲画中龙。陆离光怪千年事，造次颠连一夕逢。
病颈椎期月口占	[当代] 程滨	龙蛇大泽蛰深秋，沐冠端居百尺楼。我亦修成强项者，人间不复猛回头。
得一兽形小石置旧达摩陶像侧	[当代] 程滨	碧眼胡开教外门，九年面壁断晨昏。苍崖久得禅和气，化作野狐参本尊。
阅兵后复值雾霾	[当代] 程滨	几日沉霾结阵云，海风何日散妖氛。红羊劫后山河朽，多少英雄已在汶。
得石名“虎溪”为占一绝	[当代] 程滨	百转千回路已迷，深林幽壑杖枯藜。远公寂后莲花谢，谁送渊明过虎溪。
乙未秋分	[当代] 程滨	春心平淡归何处，秋气醇醲作几分。雪夜围炉何所忆，东君吹动茜纱裙。
乙未秋得一石	[当代] 程滨	万木凋残见高阁，一峰飞倦落萧斋。此山若在人间世，踏破平生几两鞋。
乙未东游日本绝句十九首 其十九 乘北京机场大巴返津	[当代] 程滨	礼崩乐坏是吾乡，转忆瀛洲云水长。周匝乡音闻骂詈，朱颜高挂九秋霜。
乙未东游日本绝句十九首 其十八 近乡	[当代] 程滨	海上游仙云上回，摩云超海挟风雷。临窗忽觉吾乡近，一片青天已是灰。
乙未东游日本绝句十九首 其十七 留得	[当代] 程滨	天上微茫见九州，何如百尺仲宣楼。东瀛留得唐风骨，千载深恩一世雠。
邓公又复出流言极多感而有赋	[当代] 陈振家	红口白牙虚诞多，流言似水决天河。书生欲作华胥梦，父老钟听喜霁歌。纵马回头应未必，放牛吃草或无讹。夕阳西坠晚风好，焦暑渐消心气和。
负薪小憩忽有所怀	[当代] 陈振家	卅年若坠茫茫雾，未识时乖抑命乖。逝景劳尘堪慨叹，么弦侧调总难谐。搔头愧对严亲训，挂口空歌越海涯。独木桥边形骨立，苍山如掌压孤怀。
放形	[当代] 陈振家	放形的是隐栖宜，地角荒边借一枝。牛后规模谁预得，菜根风味自家知。青山时雨润诗笔，炎卉溪云载梦思。闲读庄生神妙解，冥心物表复何疑。
安家有咏	[当代] 陈振家	泥龟曳尾事非差，况爱蛮荒景色奢。且就困穷寻活法，休将损抑咒生涯。日蒸霜压山花艳，岩阻峰遮溪水斜。窈窕幽深摇翠处，淡烟疏雨好安家。
霁后访山	[当代] 陈振家	旷月难逢天宇开，好风万里送残雷。纷舒草树迎人舞，取次丘山看我来。群蝶寻花方缱绻，百泉夺地正喧豗。些须工课顶真甚，径入幽岩玩一回。
春日山行	[当代] 陈振家	红涛绿浪满天涯，水畔云边处处花。闲掷闲抛春色里，半藏半现野人家。争香蜂蝶穿篱去，溜玉萝溪绕岭斜。固守清贫非短见，眼前消受已丰奢。
山居岁月	[当代] 陈振家	巍巍峰岫接天河，苔壁高撑络蔓萝。山自春来容渐倩，水从夏后笑偏多。心闲漫与野人侃，兴至且寻棋友磨。来日如何忧近蠢，还将快乐补蹉跎。
隽朋见访有咏	[当代] 陈振家	人生遭际不堪云，暗逐迁流遁远村。椰子桄榔花鸟国，竹篱茅舍兔狐屯。拟栽春韭方锄地，难得兰交初踵门。两个狂人无事做，何妨煮茗论龟孙。
秋夜岑寂无聊忽忆是日乃余之生朝因赋	[当代] 陈振家	凄风飕飒撼惊条，似漆荒林泣老枭。木榻冷清眠被乱，煤灯幽暗晕光摇。坐残岁月天涯迥，思尽亲朋岭海迢。三十二年如梦寐，夜深向壁度生朝。
偶遣	[当代] 陈振家	为木偏生最北枝，阳光鲜照也垂垂。心中不竞饶山压，圈里无羊任路歧。一个破庐安笠屐，半张皱纸写诗词。头颅虽好凭谁问，自勉自珍还自怡。
四人帮倒台喜极有赋	[当代] 陈振家	乱国群凶一剑收，易如五指压顽猴。郑屠牛二焰初熄，薛霸董超声转柔。日暖爱闻禽语爽，心闲忽觉水涯幽。寝床从此弃圆木，改用金荆作枕头。
归思	[当代] 陈振家	蛮触鏖兵今始休，险穷怪极一眸收。煎燎畏景过三伏，笠屐空山已十秋。云本无心仍出岫，水虽不竞也分流。未枯衰草随春动，吐蘖舒青盼自由。
投琼有感	[当代] 陈振家	一桌神州如滚球，人奔燕市我琼州。庸愚最怕逢乖世，豪杰尤钟搏激流。难冀西江升斗水，且藏南岛艾萧丘。天之将坠谁能管，生亦有涯胡不休。
工闲遣怀	[当代] 陈振家	世态无常判未清，一丘一壑且陶情。浴云峰岫螺千点，穿树幽禽玉数声。载柞载芟勤作事，耘烟耘石乐躬耕。溪头小憩潜灵动，欣有会心新句成。
园头	[当代] 陈振家	四山冷落水云凉，败叶翻天战夕阳。乱草荒茅锄始尽，畲灰暗火薯方香。未忧暮夜归途黑，已惯昏幽历涉常。歇憩园头盘膝坐，闲吞药蛋慰饥肠。
赴山	[当代] 陈振家	孤抱忽教遐念侵，青山约去散疏襟。微风野卉香迎鼻，不雨幽林凉到心。岩籁齐吹天窍笛，涧泉轻拂石间琴。烦怀真要藉君释，挚友当前岂辍吟。
斫藤偶过	[当代] 陈振家	绕转荒蹊出莽荆，天穹峰崿豁然明。怒红骇绿千般秀，湍水回岩百态生。村舍含云浮矮垄，山田映日散层坪。闲花弄蝶风尘静，忽听幽禽三两声。
因雨有思	[当代] 陈振家	连日阴霾银竹钭，涧流分注野烟奢。鱼群斗水欢冲顶，蛙族联姻庆组家。蜂匿巢中频咒雨，蝶藏叶底剧思花。天生万物也随数，各有兴衰免叹嗟。
春到山家	[当代] 陈振家	暖风东渐草虫喓，笋露犀尖花色妖。绿霭偷先移藓石，翠烟取次染岩峣。八蛮山水堪穷味，百代兴衰不足聊。如此林丘当托句，高吟憾缺玉人箫。
泉畔	[当代] 陈振家	得失人生弹指间，闲愁闲恨莫沾边。百年三万六千日，一霎风花水月天。山外晴虹收暑雨，林端软照唱清蝉。但寻岩下清佳处，趁草依泉枕臂眠。
又深山行	[当代] 陈振家	森深长壑古藤蟠，瀑跌高崖泻怒湍。身涉重云毛发湿，足攀层壁骨筋寒。但求境似匡庐秀，不虑山如蜀道难。好景恍同佳丽对，妍姿妙态尽情看。
中秋夜戏邀南村故人帖	[当代] 陈振家	云净天清桂子开，请君携月过溪来。拟挐星斗为糕点，再注银河入酒杯。会有山林随宴舞，更招岩籁载歌陪。倘然仍觉兴难尽，同赴蟾宫走一回。
骋望有咏	[当代] 陈振家	瑶簪玉笋插重云，回壑屏张拥翠氛。蟠石蛟根穿壁去，携烟瀑水触崖分。撩眸蝶影因花见，盥耳禽声隔树闻。日涉溪林成坐享，天公未负钓樵群。
接回城通知有赋	[当代] 陈振家	十年林下伴猄麇，已惯天涯作逸民。茅屋藜蔬方自适，山云溪树日相亲。本无远志故从隐，却道当归又入尘。愧笑生如坑涧水，一辞岩穴不由身。
见山花盛开有怀	[当代] 陈振家	得失人生莫费猜，拟抛七尺付荒莱。人心易变真儿戏，世态难凭且自咍。哭路步兵终孟浪，送穷韩愈近痴呆。山花不管时情改，秋去春来照样开。
攀巅	[当代] 陈振家	涵空寒碧笼高崖，蟠石乔枝拥宿霾。缘壁攀藤猿臂展，避梢闯坎豹腰歪。既登重险生殊快，能克艰难慰有怀。欲把千山收足底，不虚远走浪天涯。
夏日游山	[当代] 陈振家	稻针刺水碧荷披，长夏山乡风景宜。纺织娘啼千片绿，无根藤绕百重枝。最工勾引岩花态，易惹幽情倩蝶姿。循竹随溪迷渐远，火云四举也如痴。
山栖书兴	[当代] 陈振家	群雄造反方酣斗，遗此苍山待匹夫。峻壁千寻凉项背，清泉一眼浸眉须。草芜终要倩牛理，夜黑无须劳鬼扶。天放我来非别意，好留诗句补荒隅。
析隐	[当代] 陈振家	何必衰微始隐居，悠悠万事总归虚。严光弃贵仍垂钓，诸葛矜名强出庐。尘世实难同洒脱，梦中或可见华胥。读书倘未识真谛，空抱竹筌忘得鱼。
垦归	[当代] 陈振家	胡椒种罢荷锄归，偶缺家蔬且采薇。斜日半山黄犊卧，清风一涧翠禽飞。利名嚼碎从闲寂，饮啄随缘忘陋微。莫问古今纷扰事，茂林深处闭柴扉。
秋夜山乡	[当代] 陈振家	乱棘荒榛莽渺深，时艰频袭未枯心。匆匆日影来还去，唧唧虫声古又今。月白千峰寒兽吼，灯红一壁倦人吟。起行仄径徘徊久，夜色沉沉诸景森。
登眺	[当代] 陈振家	碧海白云连翠椰，黑礁雪浪卷黄沙。跳天鱼艇如鲸跃，扑地荒村似蟹爬。万里长风吹乱发，无边巨浸梦浮槎。江山依旧雄今古，且借高吟伴物华。
有兴	[当代] 陈振家	除却峰峦便是天，合该我性适幽偏。不嗟琴剑随人老，但惜蚊蝇扰客眠。狡兔纵无三窟妥，蹇驴且放一回颠。新腌菜与椰丝粥，啜罢来神写数篇。
如是观二首 其二	[当代] 陈振家	千秋成毁我何干，且把闲愁搓作团。蝉赞暑佳无反对，蛙夸雨好表同欢。悟山沉稳惜孤禀，看水聪明闯百滩。辩证等齐久摩味，肯教吟魄守烟峦。
如是观二首 其一	[当代] 陈振家	时情荒幻勿当真，风雨交经笑逝尘。莫就英雄生死故，相猜历史去来因。灵均子美工忧国，老子庄周只重人。活得逍遥皆是福，别嫌稊米白衣身。
山栖有咏	[当代] 陈振家	沉沉大块鬼神奸，唯有丘山破我颜。喜赏阴崖泉细细，静聆花树鸟关关。枯藤顽挺生前态，老石遗留太古斑。小国寡民真不赖，百年大计是身闲。
坐老青山	[当代] 陈振家	远别江湖避垢氛，侧身天地伴浮云。门无剥啄喜宁谧，地有瓜蔬守恪勤。看鹭踏沙闲画竹，观虫食叶暗临文。人生一世淡于水，坐老青山笑逸群。
暑作	[当代] 陈振家	浩汗淋漓斫木回，火云四合忽成堆。飙风怒起沙如雾，日影骤沉天似煤。电激峻崖追足过，雷奔荒径砸头来。者番不死真关数，一派清凉亦快哉。
赠小友	[当代] 陈振家	万端未可系于心，莫执焦惶漫处寻。无恨休从书里找，有诗且向石头吟。盈虚限数皆天定，用舍由人凭我斟。转读老庄生妙识，一枝不若寄空林。
乘雨行山	[当代] 陈振家	雨洗炎氛湿气蒸，百寻崖壁挂新绫。梅间赏月尽人有，霈里游山独我曾。觅句何妨搜飒洒，行吟岂以避凌兢。形骸出格君休笑，自古顽痴与物矜。
幽趣	[当代] 陈振家	疏峰四面插天青，胜似绮筵围肉屏。鸟语钩辀鸣谷底，云霏叆叇蔚岩庭。花藏石后偷招蝶，湍扑溪湾狂戏萍。久坐草毡无别事，童心忽起逐蜻蜓。
一秋	[当代] 陈振家	自放颓唐笑不争，勉将闲句慰孤撑。伶俜穷骨同柴瘦，凄冷荒居似水清。千嶂云封伤客绪，一秋木落撼襟情。回看幽谧吟哦处，两蝶缠绵不出声。
煮茶自赠	[当代] 陈振家	无客相陪且莫慌，一壶春雪自家尝。枯枝拾去生炉火，活水舀来添茗汤。且借云腴消垒块，还将兰气浣诗肠。口甘神爽灵心畅，卧等林风送野芳。
夏夜有咏	[当代] 陈振家	沉沉暝色卷青霞，夏夜蛮乡处处蛙。葛蔓垂溪闲钓月，草萤绕垄乱镶花。高灯矮凳摆棋子，瓷碗泥壶瀹茗芽。何谓青云当自致，拟将疏懒送生涯。
春日书兴	[当代] 陈振家	莎鸡振羽鸟交歌，连岫云烟相荡摩。丽日摇红分野卉，春山融绿入湖波。旧诗不倡谁同乐，倩景当前我独哦。撷得芳菲聊自赏，微言欲发岂能多。
闲遣	[当代] 陈振家	羊肠世道不堪聊，莫使无端肝肺焦。诓狗搜狐林里跑，轰鹅鼓翼水中漂。洒抛饭粒供鱼食，折取荆枝作蚁桥。用舍由时辞执著，层山深处寄鹪鹩。
暇闲	[当代] 陈振家	一屋歪斜青嶂间，水连林树树连烟。雌鸡抱日作沙浴，小犬埋头就砌眠。篱角缠绵蜂数蕊，枝头婉转鸟谈天。瓜田锄罢归檐下，闲伴痴儿缚纸鸢。
春山	[当代] 陈振家	春山妍笑水回环，似揽佳人入臂弯。深爱沁怀林气润，更怜敲耳鸟声关。舒心岂出利名里，自在寓于虚静间。云淡风轻残照里，揖花别草拾诗还。
闻事有咏	[当代] 陈振家	道听浪传千百端，拈来无一教人欢。议评治政真余事，庆吊荣凋岂我干。荷盖擎天堪夏日，笋头出土惯春寒。庙堂高远江湖阔，水急峰危带笑看。
自守	[当代] 陈振家	日日禽音洗耳根，天将恬淡注吾魂。客来入峪寻新笋，兴至携棋赴远村。旋吸溪泉归瓦瓮，遍栽果木待儿孙。吟章写罢赠黄犊，自守云山度晓昏。
答某友	[当代] 陈振家	黠鼠鹪蚊焰气熏，满城怪谲看难真。未忧才弱任嗤笑，应恐骨嵬招鬼嗔。敢死并非皆好汉，不骚似枉作佳人。孟婆茶岂清凉饮，莫见平宜手便伸。
倚锄有得	[当代] 陈振家	远抛名利换贫穷，千古痴顽一辙同。怜鸟云端翻健翮，看人胯下出英雄。山花之秀在于野，天道能恒因尽空。自笑浑浑成岁月，锄头闲倚听啼虫。
坐夜偶成	[当代] 陈振家	乱离难计一身安，夜半山风吼屋寒。月色如涛枝影怒，灯辉似豆只形单。书无补世休勤读，才不匡时莫乱弹。完满原非人类态，名人有句片心安。
野事有赋	[当代] 陈振家	顽骨端须岚瘴熏，丘阿崖曲力樵斤。一湾溪水粘红日，千串禽音滴翠云。我本无成遑道毁，他乡堪寄且衔欣。田耕乐与天然趣，能补倾亏何足云。
闷坐笔至	[当代] 陈振家	阅史悬知住劫因，蛮花谢却又三春。西江求水空伤鲋，南岛瞻云益念亲。世况茫茫余感慨，生姿役役惜漂沦。欲消块垒无寻处，捶案翻灯落宿尘。
率得一律	[当代] 陈振家	层林莽莽石差差，寝迹蛮乡养拙资。佐饭无肴聊挟字，温肠有粥又敲诗。天生驽散难移弃，不测风云安可知。幽恨旋来又旋去，欲传章句已忘辞。
偶读史有悟	[当代] 陈振家	崎岖曲折是人生，坐看风云日变更。噍类由来供摆弄，美人自古最聪明。争丁点气事何补，退一步思心渐平。往者飘然长已矣，但凭只眼对尘情。
斫山夕归	[当代] 陈振家	云飞鹘没夕阳偏，翳翳青林郁晚烟。寒径风来分败叶，空山人去咽孤蝉。只求自在心常足，为治家艰柴在肩。稚子山妻一窝倒，茅庐席暖好归眠。
山居即兴	[当代] 陈振家	茅寮斜插傍溪湾，古石陵磳藓径斑。木影萝烟舒蔚蔚，莺喉鹊舌斗关关。心君长寄虚闲上，大美嵌于寂寞间。才了园畴斫柴去，依依晴日满苍山。
寄斐然	[当代] 陈振家	造次识荆曾有年，虚居困劣事依然。山林莽莽其怜我，心路漫漫遥对天。尤世无端权放浪，谋身自拙叹迍邅。暇闲重把风云嚼，细扫幽怀入矮笺。
上山杂兴（用杜工部秋兴原韵八首） 其八	[当代] 陈振家	迢迢前路自逶迤，信有春回绿满陂。琼海征鸿巢幼子，燕山老树发新枝。往时杜宇不堪听，成荫庄樗岂易移。寄语东风为努力，尽吹淑气到南垂。
上山杂兴（用杜工部秋兴原韵八首） 其六	[当代] 陈振家	茂树繁藤满岭头，天南终岁不知秋。但求温饱岂多念，能适清贫故少愁。人际无欺堪作客，民风敦朴可盟鸥。故园秋色浓依旧，且寄炎荒海外州。
上山杂兴（用杜工部秋兴原韵八首） 其五	[当代] 陈振家	嫁与山林当靠山，持斤伐木翠崖间。蹈云恍似临仙境，涉峻艰于过鬼关。使劲骤生关圣面，移肩时现判官颜。而今尽拜先贤赐，学罢神农学鲁班。
上山杂兴（用杜工部秋兴原韵八首） 其四	[当代] 陈振家	变幻人生似弈棋，塞翁失马不须悲。练成筋骨铿锵后，正是征途搏击时。吟读三更眠尚早，轮回六道死还迟。何期幽谷迁乔木，抱玉能投寄所思。
上山杂兴（用杜工部秋兴原韵八首） 其三	[当代] 陈振家	运锄提水趁晨晖，山路崎岖行径微。才叶薯蔬虫豸至，已花瓜豆蝶蜂飞。耕耘有度严参法，插播依时不敢违。忙了新畦除秽草，更挑牛粪作基肥。
上山杂兴（用杜工部秋兴原韵八首） 其二	[当代] 陈振家	峰影纷投日早斜，煤灯一盏借光华。幢幢丛莽飞萤火，寂寂长空横斗槎。宿树夜猫如啸鬼，穿山寒籁近哀笳。唯怜化外无狂热，伏几舒笺落笔花。
上山杂兴（用杜工部秋兴原韵八首） 其一	[当代] 陈振家	山回水转向深林，古树苍藤岩壑森。起伏岗陵连曲径，参差野舍抱层阴。村民尽示同袍意，远客宁无报李心。锻炼一词期考验，应需火候与槌砧。
即事	[当代] 陈振家	出红尘又在红尘，暂借青山一欠伸。狡兔思存欣有窟，野花自惜且摇春。最难折屈丈夫膝，未得奋扬蒲叶身。用世无缘翻适好，天涯喜有素心人。
未定稿整理晒日	[当代] 陈振家	身在千岩万壑间，早忘岭外是尘寰。欹偎柔草静烘日，坐弄清泉傻看山。嫩滑禽音穿耳醉，婆娑树影泼衣斑。微风轻拂筋骸懒，咫尺茅居不虑还。
寄柳逢春	[当代] 陈振家	尘寰十载各西东，音讯望穿天际鸿。君已乘黄驰坦道，吾方倚翠隐幽丛。心珠倘在法身外，皮相何妨色界中。异日相寻须记取，溪头借问信天翁。
闻召知青回城有感	[当代] 陈振家	曾信南来毕此生，渐忘叵测北归程。十年过足林泉瘾，千里相酬猿鹤盟。道眼早卑名利梦，诗心可解苦辛情。而今重论回城事，思绪如澜总不平。
答杨生	[当代] 陈振家	年将不惑一村夫，难得垂询颁手书。司马回朝诚有庆，荆公遗法岂轻除？要知冷暖宜观鸭，莫见渊沦便羡鱼。何处春风吹不到？等闲勿弃手中锄。
入山有咏	[当代] 陈振家	千山迭叠郁崚嶒，绿幕森森云霭蒸。万仞撑天遮赤日，半空断壁挂银绫。灵猴矜巧攀高树，老蟒优闲卧古藤。行惯幽深宁静处，相逢翻觉遇邻朋。
戊午岁暮有怀	[当代] 陈振家	不惑将临百事更，物情看惯不须惊。哺雏母鸟仍衔食，求牝公牛还斗争。寒气相催衰叶落，暖枝欲动蛰虫鸣。明年似比今年好，会见春光映眼明。
闻鹧鸪有赋	[当代] 陈振家	匡庐高论久暌违，蜗角纷争已式微。关内早闻囚鬼蜮，长天渐见著春菲。迷茫彼岸罗经乱，踯躅深山方寸非。故国千重峰嶂隔，鹧鸪啼叫不须归。
微醉过山村小塘	[当代] 陈振家	如何明镜不高悬，委弃泥涂小道边？刚劲竹枝弯似索，昂藏岩壁软于绵。生憎万物尽颠倒，不忿世间存二天。看我石弹施掷手，教它顷刻化徒然！
处暑喜雨	[当代] 陈振家	峰云赫赫吐峥嵘，枝杪蔫垂暑暍生。赤膊不成仍涣汗，红花似火欲燔睛。溪风野马奔尘势，山雨春蚕食叶声。喜极层林齐起舞，炎氛洗尽晚空清。
视频观圣典闻人工驱雨以促都城晴明诗以歌之	[当代] 陈忠平	热泪纷从热眼流，奇花妆点故城秋。万千气象翻中国，次第衣冠列上楼。盛景端凭诸子造，高歌合与兆民讴。况乎神技瞒天巧，酿雨寒云逐四陬。
次韵筠姊秋怀	[当代] 陈忠平	负手溪桥落影长，秋枝无力挂残阳。南山才禁三分碧，北雁初衔万里霜。应许关门成世界，可能移梦到清凉。讵知风雨骤然起，点破心头乌有乡。
云心演绎徐志摩诗偶然	[当代] 陈忠平	不知那月那年春，幻入深幽润玉新。才罥梅魂堪弄笛，复抽柳线欲缠人。飐波萍絮终浮梗，结梦兰灯亦夙因。槛外分明吹又起，莫翻旧雨溅心尘。
殊熠猫儿过访 其三 茗坐夜谈极言吾村山水清嘉良可卜居	[当代] 陈忠平	一水一山良可栖，孤村悬隔竹为蹊。客来轻叱当门犬，日落高呼上树鸡。自给鲜蔬补微俸，不将浊酒到深脐。清宵莫道閒难遣，听我吹嘘有逸妻。
在线聆经二首 其二	[当代] 陈忠平	钟鼓声疏梵语亲，香烟如幻幻如真。人无障念何来佛，佛有金针不择人。祈福谁曾先积福，脱尘讵耐反沾尘。莲池若许比肩坐，试为往生扶一轮。
在线聆经二首 其一	[当代] 陈忠平	孤屏坐拥月三更，漫向太虚深处行。绕耳玄音徐转疾，触眸黄卷奥难明。心观自在愁无碍，花落菩提春有情。何必往寻真乐土，十方佛应劫尘生。
山中观桃	[当代] 陈忠平	乱草溪横小板桥，东风垂老尚堪招。才将涧外吹摇尽，又放山中千万娇。繁世皆言逢有道，閒身何以遣无憀。此来不为留春住，但向桃花问汛潮。
答诸生贺寿诗	[当代] 陈忠平	不向青山卜去留，当门云水本清幽。更无一梦下鲸海，辄有双鳞上柳钩。过路车轿空到眼，宜人烟雨漫呼鸥。诗怀任被东风妒，散入飞花最自由。
江右诗社己丑浔阳年会诗草 其十一 烟水亭	[当代] 陈忠平	烟雨甘棠旧将台，连云战舰鼓相催。当时豪气如亲见，去后儒冠不复来。一水孤悬绝鳌鳖，千楼林立竞崔嵬。柴桑自是英雄地，牧鸭牧州俱有才。
江右诗社己丑浔阳年会诗草 其十 浔阳楼	[当代] 陈忠平	纷说江湖雨及时，声名渐著渐沈迷。三餐饱饭安能足，一县押司原不低。白日祸因村酒醉，黄粱梦值午鸡啼。牢骚自古人多有，莫向寻常楼肆题。
江右诗社己丑浔阳年会诗草 其九 锁江楼	[当代] 陈忠平	锁江宝塔立嵯峨，阅尽清波与浊波。一派威仪人造就，六边棱角日消磨。铁牛金铎堂皇在，万棹千舟忐忑过。漫倚危栏谁更问，镇妖事业竟如何。
江右诗社己丑浔阳年会诗草 其八 琵琶亭	[当代] 陈忠平	琵琶弦拨琵琶行，或为孤愁或为情。白傅何尝青女识，曲衷但向大江倾。一襟烟水长流逝，多少才人无姓名。揾遍春痕春且去，莫教苦雨碍晴明。
江右诗社己丑浔阳年会诗草 其六 东林寺	[当代] 陈忠平	春风携雨过东林，幻起祥烟庇荫深。结社白莲多逸士，避尘青鹤一瑶琴。法轮有序因皆果，净土无端古不今。但坐蒲团俱是佛，何劳面壁十年心。
江右诗社己丑浔阳年会诗草 其五 西琳寺	[当代] 陈忠平	久慕西林不关佛，庐山面目此能窥。浮峰烟雨碧如幻，夹涧杏桃红未知。七级浮屠新矫正，千年僧舍尽归尼。旧题残壁依稀在，遥念坡仙泼墨时。
江右诗社己丑浔阳年会诗草 其一 嵌卢兄『莫问长江水浅深』应社	[当代] 陈忠平	断樯折戟与沙沈，莫问长江水浅深。烟雨一亭真亦幻，波云万叠古而今。独遗胜迹供诗眼，同约春风拂玉琴。若许周郎依旧在，座中无客不知音。
春愁	[当代] 陈忠平	似有时无最惘然，或抽丝雨或凝烟。乱真难剪燕何苦，柔不胜梭莺可怜。碧酒试呼春到枕，云河暂藉月为船。莫教压断眉山脊，分把些些付子鹃。
生日将至云飞诗以贺次韵答之	[当代] 陈忠平	忌酒病躯春最寒，更无可觅解愁丹。肯教纷象奸吾志，漫对长风笑纸鸾。起榻抠诗三著袜，为人秉烛一悬肝。书生将老不多梦，快此素襟深倚栏。
春山	[当代] 陈忠平	妙手天成画本工，泼开浓墨又匀红。罗胸丘壑分明在，过眼烟云缥缈空。松藉石根摩素壁，竹分泉籁洗青风。不关晴雨不关梦，一抹春愁终古同。
拟春思	[当代] 陈忠平	万点风声挟雨过，窗前花影湿如何。烟沈重幕愁难入，笺积繁埃字未讹。陋屋那堪招紫燕，昏灯依旧扑青蛾。此生合只梦相见，偏是无眠夜又多。
春游	[当代] 陈忠平	雨罅微晴宜小游，轻衣快履柳风柔。一行碧影闲过雁，数点白烟慵起鸥。吹浪鱼儿网难尽，趁潮艇子棹何悠。最怜野草佔春满，寸地不容人种愁。
偶感	[当代] 陈忠平	芥身百劫旧虫窠，任是居间魍魉多。汉晋衣冠自天地，寻常襟带亦山河。青云好作锥胸气，白日宜收烂梦柯。最惜秾华春艳处，小蚕未化羡飞蛾。
探春	[当代] 陈忠平	久蛰萧居别有怀，无憀岁月碾成埃。寒氛渐散霜留鬓，阳信初传风作媒。柳为醒眸能望雨，莺虽悦耳不如雷。撩衣漫觅春来处，一路殷勤问落梅。
磬如兄以元夕诗见示次韵寄之	[当代] 陈忠平	十里花灯欲闹春，烟光锦屑乱眸频。摧残梅影谁堪友，叩遍霜心竹可邻。秦镜一开天广大，楚云乍霁夜清新。怜君高坐燕园里，犹念家山冷翠茵。
岁晏有怀	[当代] 陈忠平	顽玉倩谁寒屑磨，纷披海角与山阿。放眸但见乾坤合，移足难防坎阱多。一夜訇然开气象，千程依旧隔风波。相逢容易罗浮里，莫漫嗟嘘春梦婆。
岁杪夜占	[当代] 陈忠平	落月城阍夜未眠，徒教灯火斗寒妍。一干朋侣俱新履，万里江山欲旧年。海上波云殊不识，人间气象只堪怜。芸芸争抱春之脚，歌吹喧嘈嚇破天。
儿负笈西安将归初	[当代] 陈忠平	半年负笈梦迢遥，十八阿儿元不娇。自洗自浆衣早惯，笃行笃信友多招。倚门真欲穿云水，隔网差堪慰寂寥。怜汝屡言家饭好，银鱼汆粉鲫清烧。
冬夜删诗	[当代] 陈忠平	满缸烟蒂空茶壶，宁肯无憀岁月徂。寤梦萧斋三坐卧，乖时芜草一爬梳。蛰雷未动难醒世，腊雨频敲欲起予。漫道深灯昏聩里，呵窗寒气自清虚。
冬夜独坐	[当代] 陈忠平	日下孤城夜气严，街灯摇露欲均沾。雁翎云外冻疑折，芒角风中削更尖。书卷无端竟成茧，生涯有味自调盐。但期四海生晴雪，若梦梅花任我拈。
题腊梅图	[当代] 陈忠平	横窗有影自嵯岈，一树冲寒早著花。坐惜清孤真本色，无须冰雪去铅华。独支春意何妨瘦，久病诗心幸未痂。好是笛边声已冻，香幽不碍梦生涯。
再题冬至雪夜	[当代] 陈忠平	阴阳相激夜嵯岈，冲破寒云始作花。蓬鬓有痕休著镜，草窗无月自生华。拣枝倦鸟蜷何处，落叶酸风刺旧痂。感慨万端奚以托，心之一角梦之涯。
别秋	[当代] 陈忠平	别秋心绪乱如诗，红叶飘来不敢题。寒迫烟霞天易暮，时差子午梦难齐。可怜渚上归迟雁，最恼村头报晓鸡。未冻蟾蜍堪照我，无端跌落海云西。
秋兴	[当代] 陈忠平	萍末青锋势亦雄，尘沙飏起欲弥空。一汀寒笛希声气，万里霜云杂白红。愁字难凭鱼雁托，素心早与雪梅通。玄阴凝作漫漫夜，待散琼华变大同。
秋雁	[当代] 陈忠平	万里霜红一抹匀，黄芦岸渚影纷纷。无须商略自成阵，祗管冲腾直破云。振翮声兼寒气涌，射眸风隔暮烟闻。俯看落木萧萧里，峰壑崚嶒各不群。
寄猫儿生辰	[当代] 陈忠平	一颗菩提落碧岑，霜华为骨玉为心。罗胸坟典参能化，饱眼炎凉识未深。梦里三千真世界，人间廿许妙光阴。白衣遥念西湖侧，明月松风泻古琴。
秋竹长句寄小竹子生辰	[当代] 陈忠平	烟浮梦想想娉婷，有笋经霜长已成。万个寒窗筛碧影，一帘疏雨漏秋声。枝无繁锦招人折，质本虚涵入品清。若见沧浪钓波上，兰舟白鹭逐风轻。
台风	[当代] 陈忠平	台风擦过夜何其，新扫空阶溅旧泥。木叶加窗频剥啄，书灯摇影忽凄迷。满腔离思因秋起，一缕吟魂与梦齐。只说此时容易见，斯人居处日才西。
次韵奉答吴吉林老贺吾儿升学诗	[当代] 陈忠平	为免寒门尽草莱，恩霖偶许到微才。烦公青眼屡相顾，怜我愁怀今稍开。渐已成人堪放手，苟能谋食敢望材。有朝不负殷勤嘱，再命痴儿晋几杯。
公馀访友	[当代] 陈忠平	短信时邀愿总赊，公馀偶过野人家。私心久契原非客，狭巷漫寻何必车。户纳清风翻故纸，门当黄菊著新花。莫因市远愁兼味，半架秋藤尚有瓜。
送儿就学途中偕筠姊夫妇并渔歌殊熠雨如雪莲游驻马店薄山湖分韵得吟字	[当代] 陈忠平	曲径幽微隔碧浔，薄山幻叠五湖心。漫由兰棹移尘影，欲采清风问野禽。竹雨分凉秋味好，松针作饵钓纶深。此来不为藏身计，暂对烟霞试一吟。
流萤	[当代] 陈忠平	寒侵百草化萤飞，不欲与争秋月辉。天迥云高徒有意，宵长梦短本无题。一时点缀供人眼，三径萧疏泥我衣。老去莫从残蕊落，庄生晓蝶恐相疑。
读山南流水集寄宗兄齐明先生	[当代] 陈忠平	薪米堪支老退馀，无须七十学樵渔。身安蠡左閒何似，梦比山南幽不如。偶自新闻知善政，时从邻里得鲜蔬。鸥波久隔风波远，除却诗文尽觉虚。
无题	[当代] 陈忠平	何处商声递晚蝉，残霞碎点白云边。三秋凉动愁先动，万柄荷圆梦未圆。系日无绳尝扼腕，安心有术不关禅。由他海上升沈月，只借荒洲一角眠。
夜餐	[当代] 陈忠平	劳歌暂歇上街灯，故友相招谢不能。久远交游情稍窘，小亲杯盏力难胜。醉言触忌元无意，秋气侵怀竟有棱。且抱清风高卧去，梦中形迹任鬅鬙。
七夕逢秋	[当代] 陈忠平	秋之将至暑销残，掬取新凉好倚栏。飞鹊为谁通款曲，织虫共我起嗟叹。云浮远岫渐如幻，星在良时不许单。倘使金樽未空负，天涯一梦更何难。
凉夜	[当代] 陈忠平	骤起风狂逼暑除，窗前花影认模糊。撩人思绪究何尔，趁隙吟虫真似吾。梦里颇疑云路近，醒时转觉雨灯孤。明知凉夜难长永，漫把鱼笺草草涂。
蕲春行吟 其五 蕲州李时珍纪念馆	[当代] 陈忠平	悲悯何须踞庙堂，医人医国或同方。味殊百草宜兼济，泽及群黎只一汤。绝术荒烟谁接脉，清荷孤馆自流香。由他高树狂蝉燥，珍惜心头片荫凉。
偶得	[当代] 陈忠平	见说九衢皆竦然，我居且喜陋还偏。身无多事真宜懒，心有馀情偶不眠。独立凉台风举袂，斜看高宇月生烟。行云一一过眸去，世相由他百味煎。
贺雨如生辰	[当代] 陈忠平	燕山有骨任清癯，珍重男儿七尺躯。悖世骚怀空坦荡，横胸墨气自涵濡。蜂衙味薄何妨汝，雁背云遥颇愧吾。稍待秋凉寻暇日，商量笔削到江湖。
读剪叶集寄董兄国军	[当代] 陈忠平	昆阳游子江南客，似水清才信不诬。剪叶花间堪继响，拿云梦里尽悲呼。癖耽一网怜君早，缘错六年惭我迂。从此襟期应可约，苍波桂棹共莼鲈。
偶寄	[当代] 陈忠平	旧事侵怀夜不宁，况兼溽气更相蒸。遮眸云翳劳空想，破茧蛾儿扑一灯。风过阳台人缱绻，花移残影月鬅鬙。趁凉且返逍遥梦，十二栏杆莫独凭。
五·一二汶川大地震九首 其五	[当代] 陈忠平	行行将别奈何桥，十四亿人同折腰。痛化悲风翻素缟，情凝长笛动青霄。半旗始为苍生降，热血终教万劫销。天国梦魂通故国，勿劳更藉楚辞招。
五·一二汶川大地震九首 其四	[当代] 陈忠平	兰因絮果莫能凭，十万巴山兀自倾。往事如尘吹易尽，馀腥经雨洗难清。幸知高峡暂无恙，毕竟苍天尚有情。华夏殊多医国手，劫痕抹去又承平。
五·一二汶川大地震九首 其三	[当代] 陈忠平	西川崩坼赖谁擎，泪雨频兼汗雨倾。遍野哀号时断续，当涂乱砾各纵横。每从国难见肝胆，要与阎罗夺死生。异日功碑云岭立，何尝一一勒其名。
辗转	[当代] 陈忠平	辗转欲眠眠未曾，邻鸡三唱唤关灯。聊将宿茗消晨困，芜写新诗忆旧朋。照眼烟霞殊潋滟，横窗草木自崚嶒。供瓶独有山栀子，零落真如百衲僧。
赴村宴	[当代] 陈忠平	电动车轻敞我怀，漫将俗虑辗成埃。红黏胎齿知家近，绿护田塍拾梦来。野趣乱供诗眼饱，乡情热到酒肠回。凯风吹遍南桥岭，一抹醉云浓不开。
临川雅集予不克往先谢诸子次韵山谷登快阁应月课	[当代] 陈忠平	春风续写兰亭序，嘱托天公大放晴。彭蠡波翻千里阔，临川光夺万华明。都抛俗务吟情纵，各抱孤怀醉眼横。我为侍亲悭一会，此心遥对白云盟。
拟绮怀应江右课外作业二首 其二	[当代] 陈忠平	记得初交约见期，烟津风雨望多时。春偏缱绻秋偏瘦，水自迷茫人自痴。偶动尘心惭半老，可怜网路转千歧。年来梦寐将成茧，说与灯知未必知。
拟绮怀应江右课外作业二首 其一	[当代] 陈忠平	错将红豆种当时，发了南枝又北枝。绮梦分成三世约，春愁捏作一瓶吹。由他破碎由他醉，怪我癫狂怪我痴。长昼难挨况长夜，侵窗风雨最相知。
王爷庙次韵黄山谷登快阁	[当代] 陈忠平	几度登临约未成，偶从雨隙得微晴。烟光色散诸般幻，水镜天开一线明。香火终年车络绎，沙丘亘古棘纵横。我来不为前途卜，但与閒鸥有旧盟。
嵌句『漫遣春光入酒盅』赋得	[当代] 陈忠平	千古骚人一例同，四时节物动幽衷。为将绮梦携诗牍，漫遣春光入酒盅。颦黛自随烟聚散，碎萍各逐水西东。繁华毕竟吹摇尽，珍惜日边飞絮红。
春望	[当代] 陈忠平	煖到鄱湖谁早知，浣花浣梦浣罗衣。砧敲晓月炊烟破，影弄晴波思绪飞。十丈软尘销骨薄，一堤乱絮裹愁肥。可怜望帝春心永，红点啼痕子不归。
无题	[当代] 陈忠平	怀抱东风思邈然，平池波皱亦堪怜。雏莺浅碧声难稳，野鹤荒洲月不圆。漫把孤心叠新句，欲凭一梦證前缘。等閒识得春滋味，认取寒岑万点烟。
春日偶感	[当代] 陈忠平	回阳淑气旧田庐，青眼新开劫后馀。翠竹摇窗风作秀，香烟浮影梦成虚。入时歌吹高难和，好古情怀奇可居。只是花繁春易老，满园瑞雨独愁予。
红叶还乡予招邑中同好鄱湖愚夫鹰鸣矶山钓客设红炉宴约压炉字	[当代] 陈忠平	残腊欲除寒未除，座中赖有小红炉。地消积冻犹泥泞，道结忘年足友于。煮雪稍嫌尘味重，论时皆叹世风殊。閒人莫作庸人虑，只管倾情在酒壶。
天心	[当代] 陈忠平	天心如铁砺为刀，难断还乡万里涛。望里寒山殊莽莽，怀中稚子正嗷嗷。九州翘首企晴日，百郡弹冠换锦袍。稍喜新闻聚焦处，有人施舍到寒号。
重修故宅竣工吾兄弟数人冒雪赴乡设宴时淩晨六点道路尽冻	[当代] 陈忠平	不为探梅负雪游，故园新立小洋楼。未防溪冻陷人足，那管风寒射我眸。暂忘客身仍浪迹，尽招乡党共欢瓯。临歧先把衣冠拂，恐载一车离别愁。
十年	[当代] 陈忠平	儒冠好正鬓难簪，况有酸风恣意侵。落日寒生游子屐，十年愁结五湖心。积诗成梦诗偏瘦，碾梦为诗梦不禁。怪道时来壮怀减，耽人奇癖易消沈。
子夜	[当代] 陈忠平	萧然气压九天沈，过处孤风苦作吟。枕上旧书抛子夜，窗前残影动予心。挥愁不去春偏近，绾梦将成寒忽侵。却喜吹嘘旋即冻，免教漉漉更沾襟。
夜行	[当代] 陈忠平	我身拥肿笑车轻，廫落长街自横行。欺帽狂风殊作态，散花仙子忒多情。一枝春醒梅探路，万点寒生夜噤声。最爱檐牙初挂笋，冰心棱角两分明。
初雪	[当代] 陈忠平	吹破云心散九州，飞花一瞬白人头。大同世界怜胡雁，小困书生笑楚囚。为报清怀须耐冷，暂抛公事不言忧。见闻南岭梅争发，收拾诗囊趁早游。
赋得『不许梅花寂寞开』二首 其二	[当代] 陈忠平	落日霜风割古槐，动人肝胆梦成灾。搜将蕉叶待藏鹿，剩把鲛珠揉作醅。尘劫小移犹我在，儒冠一整更何哀。此身要向寒中立，不许梅花寂寞开。
赋得『不许梅花寂寞开』二首 其一	[当代] 陈忠平	一捧清光满夜台，风中云月共徘徊。可怜老树移寒影，自惜残躯罢酒杯。人字有时难大写，天心到底未轻猜。撚些丝鬓搓成雪，不许梅花寂寞开。
贺龙泉空吟兄令旦	[当代] 陈忠平	茫茫雪夜一弧悬，天许斯人降大寒。挂眼烟尘揉作梦，横喉骨鲠唾成丸。情来笔下殊难尽，愁到杯边例可乾。声气相求网何碍，与君同味世风酸。
北风	[当代] 陈忠平	北风吹梦到天涯，散作梅花并雪花。盈了满头愁不管，拈将一片冷堪嗟。香涵清气逼春近，月破幽窗浮影斜。四顾苍茫谁共语，算来红豆正催芽。
霜落	[当代] 陈忠平	霜落枯枝月坠楼，雁声断续夹寒流。一心早到衡山顶，两翅暂羁彭蠡洲。遐思只堪摇入梦，孤烟不许散成愁。应怜明日苍波上，尚有天涯未系舟。
寒夜	[当代] 陈忠平	扑窗寒叶落萧疏，坐抱残更电煖炉。岁月经风吹折皱，乾坤被雨打模糊。半生廫寂心偏执，一网幽深梦太虚。我有烦丝千万缕，已然纠结不胜梳。
寄怀拾叶旧友	[当代] 陈忠平	首举吟旌网络殊，纷纷名士竞相扶。一时肝胆情何热，几度流离缘转无。梦湿青衫怀旧雨，风摇黄叶下寒梧。可怜廫落竟如此，谁更登坛捋臂呼。
北风	[当代] 陈忠平	北风如割梦何其，人隔天涯两未知。过处孤云难作雨，折馀衰柳尚抽丝。千年愿做三生约，百转肠回一笛吹。愁结飞花连夜舞，莫教压断小梅枝。
寄怀向閒兄	[当代] 陈忠平	我未弹冠君挂冠，身名终得一般閒。深憎尘网耽伊网，高枕南山望北山。敛手风云过眼底，镂肝文字发心间。何当把袂优游去，掬尽清泉洗倦颜。
夜探向閒兄次元玉	[当代] 陈忠平	高朋携雨泻成潭，肯让深寒阻夜探。任是风霜欺短鬓，漫随意兴竞长谈。诗心契合殊相重，人事纷纭不妄参。天地时惟君与我，由他红紫斗青蓝。
杂诗百首 其二十八	[当代] 陈永正	同沾雨露恩，千林作一碧。谁怜秋转深，叶叶异颜色。
杂诗百首 其二十七	[当代] 陈永正	冻萼脆有声，小蕊静无数。终不效横斜，卓立矜平素。
杂诗百首 其二十五	[当代] 陈永正	宿昔未出山，白云久在抱。不曾润心苗，今来滋艾草。
杂诗百首 其二十四	[当代] 陈永正	流云满空谷，绵绵不可扫。弃我向平川，嫌我太孤傲。
杂诗百首 其二十三	[当代] 陈永正	中夜不见星，寂寞一天宇。彼美终不来，风叶窃相语。
杂诗百首 其二十二	[当代] 陈永正	珠水挟浓愁，日夜竞东赴。胥涛逆之来，海若坐相怒。
杂诗百首 其二十一	[当代] 陈永正	幽林深且阻，路狭逢山鬼。传语祖龙苏，明年赤帝死。
杂诗百首 其二十	[当代] 陈永正	万物颂春阳，枯干太触目。葵藿皆向荣，那得容谤木。
杂诗百首 其十九	[当代] 陈永正	一巢拙不办，鸤鸠鸣相逐。阴晴各自呼，人间换寒燠。
杂诗百首 其十八	[当代] 陈永正	水曲出横枝，一花著我袖。微恩亦知己，披草故相就。
杂诗百首 其十七	[当代] 陈永正	树零百千花，波展百千靥。好风忙送过，恐被游鱼唼。
杂诗百首 其十六	[当代] 陈永正	密叶覆千重，游丝悬数尺。徐行野鸟林，孤占情人石。
杂诗百首 其十五	[当代] 陈永正	径积何年叶，层层不可扫。上有草数茎，也算春曾到。
杂诗百首 其十四	[当代] 陈永正	共约护芳菲，留与明朝好。不敢撷花枝，为汝簪碧草。
杂诗百首 其十三	[当代] 陈永正	花落岸声大，花落水声小。花落我怀中，馀音犹袅袅。
杂诗百首 其十二	[当代] 陈永正	私语细偏宜，春江夜愈美。不忍望波心，深似汝眸子。
杂诗百首 其十一	[当代] 陈永正	湖边一瘦树，无叶少枝桠。春亦不负之，赠以两三花。
杂诗百首 其十	[当代] 陈永正	堤花别故枝，去逐波中影。上下各回旋，到水合成整。
杂诗百首 其九	[当代] 陈永正	花有恋波情，每为风所拒。吹上最高檐，凄然如老女。
杂诗百首 其八	[当代] 陈永正	台风排海来，屋脊撼欲裂。不寐竟夜闻，此声最哀绝。
杂诗百首 其七	[当代] 陈永正	好月但随云，竟不念旧识。知我素心人，不曾共今夕。
杂诗百首 其六	[当代] 陈永正	随风复随水，前路愁无恃。舞花不肯下，向我探行止。
杂诗百首 其五	[当代] 陈永正	镜花本非真，中情本非假。可叹少年子，竟作佯狂者。
杂诗百首 其四	[当代] 陈永正	驻足避车尘，雷声身畔急。同途不同心，奔走吾安及。
杂诗百首 其三	[当代] 陈永正	表立第一峰，茫茫独无侣。云从群山来，作我足底雨。
杂诗百首 其二	[当代] 陈永正	墨云掩地来，遥山破一角。沈沈移入城，纷纷飞蛉觉。
杂诗百首 其一	[当代] 陈永正	好春畅意时，芳菲谁信暂。一簇高枝红，明日上花担。
丰俗先生以红梅图相赠赋此以寄	[当代] 陈永正	香国春遥众艳殚，初逢竹外忍宵寒。严妆可奈忘言对，独醒终怜倚醉难。冰晕著人灯在水，梦华虚枕月依栏。天然殊色知谁写，缄取诗魂耿耿丹。
经法先生属题饶公夔府揽胜图	[当代] 陈永正	画道无方不可言，澄神独造范乾坤。有情终悟菩提近，忘我能教气象尊。胸次崔嵬成滟滪，心中风雨过夔门。九州百世寥天一，谁与苍茫问古原。
奉和何乃文先生八十书怀	[当代] 陈永正	披帷斯在仰名贤，曾侍高楼话水天。东序闻弦时莞尔，南山泛菊自悠然。孤怀漫与诗能托，双砚闲摩道已传。更喜从容开九秩，琼琚续集待新编。
九日雅集怀佳有用小杜韵	[当代] 陈永正	危楼千尺碍云飞，宙合沈冥信息微。南国地卑天易尽，北山泉咽子安归。临风物外怜幽抱，约茗花前驻夕晖。一笑履霜明日事，从教清露泫初衣。
香港二十世纪旧体文学研讨会奉和黄坤尧教授	[当代] 陈永正	饮冰聊解我心熬，兴灭扶颠亦足豪。几代遗民千劫尽，百年长夜众星高。微言已绝犹存雅，太息能舒或近骚。文献丛残待收拾，但期香海静风涛。
奉和永沂大夫六十感赋	[当代] 陈永正	大千何限去来身，随俗称觥贺此辰。已惯日升还日落，未容医国且医人。百忧真幸逢今世，万岁谁能结了因。不见前村颓壁下，血花成字与时新。
五十九岁生日自寿	[当代] 陈永正	世上无端出此人，忽惊石火梦中身。五洲群愿千年寿，大宇星如万点尘。修短在天元有意，枯荣于我究何因。明朝恐被黄花笑，甲子书来又一春。
庚辰春分日得肇平兄诗柬和韵奉答	[当代] 陈永正	春归未是无情甚，分却秾春恨始深。片片花飞难化碧，沈沈幕掩便成阴。摊书自可忘朝食，闭户犹堪各苦吟。海上乍闻蟠蛰动，一天乌鹊散平林。
己卯正月初三和刘逸老	[当代] 陈永正	高楼一老喜逢辰，好语真宜对酒温。眼底流尘仍蔽野，风前众树幸依门。应怜少日茫茫感，尽作中心淡淡痕。微醉更书名子说，试携轼辙与深论。
乌鲁木齐谒欧阳克嶷先生蒙赠长句次韵奉答	[当代] 陈永正	万里来朝示疾身，霏霏温语仰多闻。盛唐遗垒吟边迫，白雪连峰意外真。悟后一灯初出定，焚馀九畹日怀新。不须惆怅胡杨道，瀚海长为涨海邻。
何永沂医师赠诗戏效其体奉和	[当代] 陈永正	休论卢医与马医，肱三折后忍重提。脑经频洗波仍正，心尚能狂律不齐。已放闲中磨岁月，肯从胯下逐东西。馀生自信天行健，未用操刀悔噬脐。
香江留别乃文肇平诗家	[当代] 陈永正	沙咀烟寒浩浩流，快轮风紧过前洲。白鸥自没无人见，黄竹谁栽愿子留。已惯惊波同上下，其如静士独烦忧。长街忽觉扬尘晚，矫首华灯十万楼。
香江洪肇平诗家过沚斋赠诗奉和	[当代] 陈永正	棕竹敷凉客始经，閒斋品茗与谈瀛。新杯惊汝数髯白，老辈怜才多眼青。莫问蕉间留鹿迹，可能世外羡鸿冥。知心不远何妨别，诗梦卅年总未醒。
乃文国明启明三君招饮南园水榭	[当代] 陈永正	半圜灯影雨烟涵，三子翩翩度水南。香国自应容世界，骚人何必老江潭。交能澹泊情长在，心欲平常念转惭。待写梅亭入新册，跳鱼忽破静中参。
立春日奉呈静庵前辈	[当代] 陈永正	高门容我立阶前，咫尺能开万里天。佳制每存真古色，孤怀犹作早春妍。渐无心事江干卧，已办声华岭表先。纵眼群芳须管领，光风畅好入新年。
读刘严霜遗集泫然书后	[当代] 陈永正	香江惊电水云翻，劫后英辞幸稍存。可悔才华系哀乐，欲回生死问丘原。畸人避地真长往，醉语刳心总罪言。昔共履霜寒至骨，十年幽愤托诗魂。
登越秀山怀合肥吴孟复教授	[当代] 陈永正	九万里风何壮哉，逍遥津接越王台。寻源独识海江志，得句当留天地才。小隐楼头容世变，高怀篱外饱霜开。凭栏北望英雄气，我欲堂前载酒来。
庚午迎春	[当代] 陈永正	青史从头页页看，因知死易自由难。坟前草长新禽变，眼底途穷故步安。铁尽九州仍铸错，霜飞六月竟流丹。年来枯泪无端涌，风雨漫空作暮寒。
己巳除日江望	[当代] 陈永正	风树婆娑想断魂，犹将冷雨入朝门。残眉绿换春前意，枯干波馀涨后痕。起舞荒鸥千点雪，乱飞红叶一家村。也知山鬼知人事，拨荔扳萝细共论。
三水诗词会上再步前韵呈孔凡章马里千张采庵徐续诸公	[当代] 陈永正	门前流水不能西，岂有微言论物齐。扪舌未妨咸作淡，看花端恐李成梨。百无聊赖蛇添足，八面威风虎过蹊。便欲与公冲雨去，只愁两个一身泥。
戊辰新春奉和傅静庵先生	[当代] 陈永正	小园丛菊静娟娟，且放时花著意妍。暖眼新书看日上，随人清酒贺春先。云雷廿载仍存我，朋旧今朝愧问年。却羡词翁铸天地，坐收风物到无边。
余以论红楼劣诗一文颇招谤议孔凡章马里千二先生自京驰书慰勉孔老并赋诗宠赠因效其体奉和	[当代] 陈永正	人尽指东休划西，流长蜚短可能齐。鼻痾真食石崇枣，齿冷从蒸哀仲梨。众口红楼纷说梦，半林黄叶欲遮蹊。中年渐已无悲乐，未用升沈赋井泥。
奉和王季思先生重阳抒怀诗	[当代] 陈永正	疏林经雨鸟声欢，佩菊簪萸第几番。意满新诗抒远抱，云开红旭艳南山。窥天秋老行犹健，奉杖途平喜自宽。待劝郦泉觞九酝，更将馀热入朱颜。
季思先生偕夫人过访赋呈	[当代] 陈永正	初宵惊喜叩门时，来畅清言去即思。经劫十年歌变雅，论文一席启新知。烬馀道在须传火，春老花奇好著枝。忽觉箫声满人世，江山都入小楼诗。
秋凉和逸老	[当代] 陈永正	苔径从侵郭北门，还思此夕共芳尊。著书自得闻弦意，披褐宁酬到骨恩。凉色漫空辜独寤，秋风历野罢千喧。人间见说清平了，来日何妨且不言。
番禺莲花山中秋待月	[当代] 陈永正	莲花一塔矗江沱，日夕微云与荡摩。地迥可堪容大月，情深真欲蹈金波。山川郁郁芒须吐，空色冥冥影自挪。梦湿鲛人百年泪，虎门南望壮心多。
江步	[当代] 陈永正	无多草色似初春，悢怅秋怀日夕新。屋角丛篁深一雨，江边噪鹊动成群。世纷种种临风发，独立昂昂蹈海身。撷蕙搴兰何限意，长楸那得久留人。
大雨骤止和严霜	[当代] 陈永正	高枝俯仰鹊翻翻，压野狞云众鬼蹲。百难纷如涷雨骤，三飞犹为故巢存。时危道坏身安待，海簸山迁帝不言。亿万埋沙蝼蚁事，大槐安后复成村。
冬夜和逸老八首 其八	[当代] 陈永正	一杯能醉笑齐髡，骤雨飘风忽到昏。鼠迹架衣悬久冷，酒醺布被惬奇黁。尚馀骨立人难拜，日共尘生虱莫扪。非复干霄乔木意，孤蓬岁久自留根。
冬夜和逸老八首 其七	[当代] 陈永正	纷披黔首未全髡，竟夕鳏鳏眦亦昏。在水初灯犹掩抑，待春黄菊试温黁。一尊向影谁同劝，四壁如天日费扪。都道醒人无醉语，何妨吐与断篱根。
冬夜和逸老八首 其六	[当代] 陈永正	羁鸟何依叶已髡，寂寥天地一灯昏。盛年花好矜初粲，残夜灰寒拨此黁。温语漫留秋后忆，微冰悄坠颊边扪。百年同命深深誓，忍放扁舟别水根。
冬夜和逸老八首 其五	[当代] 陈永正	城西万绿未全髡，独抱幽忧一室昏。屡梦屡醒才半夜，难忘难忆奈馀黁。碧凝神血终何补，心散巫云岂复扪。不悔沾裾无限意，三年点鬓化霜根。
冬夜和逸老八首 其四	[当代] 陈永正	老木山深忍尽髡，依枝缺月送黄昏。渐疏丛苇容鸥立，绝好迟花为我黁。陈迹眼中人不再，矢痕胸上足须扪。重寻偃蹇西湾路，霜后应馀宿草根。
冬夜和逸老八首 其三	[当代] 陈永正	旷荡川原草木髡，珠江声咽晚潮昏。稍寒云意绵绵去，欲倦风情漠漠黁。屑泪拈花谁索笑，微霜侵指发堪扪。万缘纷纠清宵坐，待看春生古石根。
冬夜和逸老八首 其二	[当代] 陈永正	端忧如发自难髡，独拥虚帏卧夕昏。结友两间仍落寞，全身十载太酸黁。梦天重雾还堪驭，棘指明星烂不扪。谁令荒鸡瘖竟夜，心魂摇荡恐无根。
冬夜和逸老八首 其一	[当代] 陈永正	柳老浑如季布髡，寂寥天地一灯昏。难言此日何由致，久待孤怀不自黁。紫若青荃襟底故，长颅大颡镜中扪。乘时喧寂蛩无信，呜邑毋嫌败灶根。
昏黑	[当代] 陈永正	昏黑何人度水来，独馀痴魄守深哀。新凉过瓦坐能久，浅濑生光摇渐开。的的萤栖将腐草，沈沈影动未开怀。浓云覆处头颅在，试向遥天听隐雷。
得寐	[当代] 陈永正	微灯到帐水纹轻，风住深窗不自明。得寐定添颜色好，无忧真愧梦魂清。叶鸣千种非前日，身在三年即隔生。缱绻残宵仍伏枕，馀香未散已忘情。
与古健青刘珊游丹霞山四首 其四	[当代] 陈永正	五岭峨峨欲界秦，我来犹忆古时春。风生丛莽奔狐兔，声发虚祠踣鬼神。锦石漫留南下客，别传宁有北降臣。丹霞石室书焚后，扑面残灰尚污人。
与古健青刘珊游丹霞山四首 其三	[当代] 陈永正	夹谷幽溪泛落霞，丹崖百丈数枝花。松杉才过早秋雨，葵黍待寻何处家。了了眼中回北雁，冥冥水际忆南华。不知万里人间世，可有平原许驻车。
与古健青刘珊游丹霞山四首 其二	[当代] 陈永正	中分双岭复相环，得路萧晨草昧间。鸟不鸣时听坠叶，石将崩处动惊颜。孤生老木风仍健，横绝高崖气尽丹。谷底可堪容极目，层岩更上是他山。
与古健青刘珊游丹霞山四首 其一	[当代] 陈永正	东来大庾势横侵，三百里间原始林。目纵苍螺旋万态，壑遮丰草失千寻。褰霞欲度衣红湿，披径还归梦碧深。历历山川回首处，夜闻风鬣作雄吟。
先母诞辰作	[当代] 陈永正	青灯仰睇坐含悲，天地冥迷合四围。静浣寒馨荐秋色，待开微雾礼朝晖。及泉泪涌三年尽，期我今惭万事非。阅世痴儿如可告，此身此日未依违。
中秋	[当代] 陈永正	林鸟巢倾未得归，孤光转觉市灯微。黄昏万户腾哗出，饼芋千秋习俗违。每岁团圆视今夕，此生长久愿清晖。素衣凝望生初冷，夜幕疏星缀素衣。
为吴静山题牡丹	[当代] 陈永正	醉起东风又一吹，孤根已晚误春晖。繁香眼底怜初蝶，零露心中忆旧啼。无地不知犹艳发，多情竟去忍空归。谁持彩笔酬三月，花谢霞飞锦尚围。
阑槛	[当代] 陈永正	水漫春仍越岭来，红阑翠槛自生哀。频摩倦眼年年迹，可碍南云夜夜回。波外秾姿长隔雾，心中幽泪不馀灰。空言已悔瀛洲问，莫把微生付酒杯。
初凉夜	[当代] 陈永正	纵有微凉不到衾，终宵开眼欲何寻。应愁梦比醒时好，来證情如少日深。人语渐闻孤帐白，月光斜落晓云沈。闭门能了今朝事，一任新晴改旧阴。
大车	[当代] 陈永正	大车槛槛复啍啍，不为驱驰但据津。故辙崎岖如坐雾，高轩骖驷若无人。骇红惊绿閒閒过，旧垄新阡岁岁春。猿鹤漫欣泉石静，长安九陌已飞尘。
家在二首 其二	[当代] 陈永正	渴雁南飞复北飞，高丘遥识斗槎归。风波如此吾曾省，阊阖无门路始迷。月堕银湾星溅梦，寒生碧瓦露沾帏。胆瓶谁放新香发，湘竹痕乾一夜非。
家在二首 其一	[当代] 陈永正	家在吴门第二汀，暮朝相见怯生平。枕寒初觉鸦云薄，泪重何如叶露轻。新月长颦犹在望，残妆半面总难成。芙蓉不度屏山路，拟启疏棂问晓星。
斯奋命治印戏答	[当代] 陈永正	殷顽残甲黯无光，刑鼎遗文久已亡。泰岱臣斯书一帝，褒斜鄙郡发群氓。卑于琐琐虫鱼注，壮似累累组绶行。却笑故人心匪石，可能容我试锋芒。
题杨守敬书迹影本后	[当代] 陈永正	龙跳天门一舸东，乘时盖代有杨公。迂儒伏纸情堪哂，大匠摩崖气最雄。漠漠九州沈绝响，萧萧三岛荡遗风。海波频动迁流意，吾土吾心誓始终。
忆昔	[当代] 陈仁德	忆昔少年时，终岁愁衣食。果腹一何难，节俭到颗粒。穷骨已伶仃，况乃血统黑。屈辱如影随，忧患皆遍历。所幸一家亲，风雨共朝夕。虽云岁月艰，阖家有喜色。阿父弄长箫，如诉复如泣。阿母时一歌，悠悠吐胸臆。馀韵绕屋梁，温馨生蓬壁。暂忘天地间，滔滔正博弈。此中有至情，他人恐未必。百年指一弹，光阴去无迹。吾父归道山，吾亦老境逼。中夜忆当年，能不起叹息。
中夜吟	[当代] 陈仁德	岁月逐日新，人生不再少。天理使之然，戚戚何足道。所悲少年时，劫火遍八表。遂使好河山，尽数付浊潦。鬼魅乱阴阳，生民贱如草。而乃动地歌，高唱形势好。闹剧年复年，思之殊可笑。往事不可回，前尘望已渺。血痕与坑灰，渐无人知晓。吟罢夜沉沉，推窗独长啸。
忆昔	[当代] 陈仁德	忆昔离家时，庭前别父母。白发双倚门，苍苍如老树。相对久黯然，欲语不能语。那堪已暮年，犹嘱避风雨。目送儿远行，用心一何苦。而今离家时，庭前景如故。倚门少一人，老母影踽踽。感此泪泫然，忽焉心如堵。
汶川大地震歌	[当代] 陈仁德	神州无端多劫难，洪水方罢雪漫漫。月白风清才几时，大地狂震昆仑断。不知何事天公怒，为患为灾莫我顾。一瞬砉然动九州，飞沙走石殊恐怖。吾蜀汶川当震中，群山摇撼声隆隆。一城楼宇半倾倒，百年家园顿成空。大祸袭来人不知，天塌地陷惊魂时。仓皇哪得夺路出，十万人家命若丝。废墟深处尽生灵，垒垒砖石凝血腥。可怜伤亡相枕籍，不论白发与髫龄。苍生无辜遭荼毒，馀震频频悲相续。夜半狂风挟雨来，空山几处闻野哭。崖崩石破道路裂，雨茫风浑炊烟绝。羌寨云深影迷离，岷江水冷声呜咽。电讯倏忽惊中央，总理履险飞边荒。满目凄凉不忍睹，白发苍颜泪有光。爹唤幼子妻哭夫，遗容相对血模糊。更有亲人埋未死，临终犹自向天呼。平生吾不重权位，每观萤屏厌鼓吹。今见温公感人深，情不自禁忽垂泪。官兵冒死入山来，众志成城誓救灾。危难艰辛全不顾，激昂慷慨何壮哉。便向险境再搜索，一分一秒苦相搏。为救难民死不辞，悲风浩荡从天落。此时景象仍惨烈，举国驰援情切切。都江堰上人如潮，残阳一片凝碧血。恨不插翅驭长风，飞越西蜀岭千重。惟将寸心为祈福，遥向汶川一鞠躬。
夜读先父遗笔痛不能已挥泪赋此	[当代] 陈仁德	吾父归九原，荒碑掩黄土。孤坟千里遥，相隔如远古。今夜北风寒，灯下翻旧簿。遗像望俨然，悲哉伤肺腑。如闻呼儿声，哀哀一何苦。忆父沉疴时，倚床气若缕。朝暮盼我归，归期屈指数。援笔不成书，战抖失横竖。我为稻粱谋，羁羽重庆府。及至还故家，相顾不能语。思之痛何如，事往焉可补。掩卷起悲鸣，不觉泪如雨。
重庆大轰炸	[当代] 陈仁德	巴山千仞向天横，巴水九折浪澎澎。山水交辉生灵气，涌出堂堂重庆城。重庆自古称胜地，物阜风淳人重义。夜雨秋池催诗情，艳阳春风满商肆。朝天门上俯两江，征帆片片下瞿塘。月照高楼云影远，风吹深院火锅香。一夕烟尘漫天来，千山万水忽成灾。莽莽神州走倭寇，率土分崩究可哀。满朝衣冠尽西迁，陪都仓皇聚群贤。民族存亡系于此，砥柱巍然欲擎天。号令三军共生死，国旗高扬悲歌起。忍看危局沉沦中，要挽狂澜险恶里。倭儿踏血陷夷陵，战刀西指杀气腾。必灭陪都而后快，遂教长空飞铁鹰。铁鹰蔽空来复去，一时炸弹倾如雨。浓烟腾空走雷霆，烈火遍地殊可惧。火中焉能辩街衢，满城血光照废墟。夜来处处闻号哭，国破家亡痛有馀。触目尸骸相撑拄，残肢横斜道路堵。多少平民弹下亡，骨肉顷刻化为土。试向朝天门下过，狼籍一片可奈何。两岸茫茫成火海，大江滔滔涌血波。从此肆虐连日夜，火球毒弹淩空泻。无助最是城中人，每闻警报即惊诧。防空洞中灯如豆，万民仓卒此中走。父老至今记犹新，呜呼痛哉校场口。是日敌机忒狠毒，白昼狂炸暮相续。洞中窒息人逾千，可怜隧道成地狱。惨状历历举世悲，想像临难肝胆摧。痛哭狂呼苦挣扎，老幼相拥尸成堆。三百年来无此劫，此时江水尽呜咽。国仇世世不能忘，志士誓以血还血。不怕恶魔逞凶狂，抗战精神炸逾强。远征军向丛林去，飞虎队从太空翔。赴汤蹈火死不辞，河山重光会有时。八年血战惊天地，终见敌酋举降旗。灰飞烟灭六十年，华夏崛起定乾坤。大厦摩天光闪烁，欢歌动地舞翩跹。惟有国耻心骨铭，痛史传与后人评。夜深风吹校场口，犹似当年警笛鸣。
大刀行	[当代] 陈仁德	寇氛东来何猖獗，神州陆沉天柱折。一夕烽火遍地燃，映红卢沟桥上月。雄狮怒吼气如山，百万义军出边关。慷慨高歌大刀曲，不灭倭寇誓不还。旌旗猎猎日色微，台儿庄上战火飞。枪炮齐鸣风云变，鬼哭狼嚎势可危。家园转眼成焦土，尸骸枕籍讵可睹。男儿裂眦仰天号，横刀顿作冲冠怒。为国尽忠掏肝肺，阵前挺出敢死队。三尺刀锋闪寒光，要劈鬼子头颅碎。队长姓李名宗岱，家本山东烟台外。十九学得武艺成，北方军校少壮派。是时风静天渐黑，奇兵未许鬼神测。忽如猛虎下山来，大刀翻飞齐杀贼。宗岱举刀独高呼，宁死不做亡国奴。左砍右劈入敌阵，刀光闪处血模糊。中有一倭剑出鞘，八格牙鲁哇哇叫。两刃交锋斫有声，生死瞬间信难料。勇士腾起作鹰姿，淩空舞刀似电驰。一声咔嚓魂已断，污血飞溅湿戎衣。归罢无暇论战功，又闻村前炮声隆。大刀未磨甲未解，重上战场挫敌锋。天际漫漫走黄埃，敌弹隔阵忽飞来。一目中弹穿耳出，肝脑涂地何壮哉。壮哉大难竟不死，辗转救治三千里。陪都新闻传纷纷，独目虎将名遐迩。丈夫所思在战场，岂甘伤残久卧床。起望中原烽烟远，壁上大刀夜生芒。挥毫疾书坚请战，独目犹堪赴国难。报仇雪恨死不辞，何况手足尚强健。库部恤金八百两，分文不受充军饷。临行击楫誓中流，大刀一曲再三唱。沙场重到战犹烈，阵前白骨纷如雪。八年圣战不寻常，河山寸寸皆是血。壮士百战终凯旋，解甲结庐字水边。六十馀年如一梦，梦中大刀犹蹁跹。英雄老去人不识，小巷深处独栖息。惟有年年胜利日，倚杖犹能话往昔。我仰英名如传奇，何幸一瞻松鹤姿。头上点点弹痕在，想见当年血战时。为我重唱大刀歌，忽如黄河乍扬波。豪气不减出征日，令我慨然泪滂沱。
故人巴山兄自山东来渝为赋长歌	[当代] 陈仁德	巴山画坛射雕手，握笔独向天涯走。南海苍茫岱岳高，海岳之间传名久。一去匆匆十馀年，飘如孤云渺如烟。渝州乍见疑是梦，不信故人到眼前。为我一笑解画囊，忽然满目生光芒。日照四海珠玉灿，波摇五湖烟霞长。钟馗一怒拔剑起，魏武观海浪迤逦。翠竹挺出风露间，寒梅傲立霜雪里。自云别后行路难，天南海北苦往还。风尘荏苒朝复暮，总胜沉沦在故关。故关当年浮云蔽，欲留不能去无计。岂是游子忍离乡，梦闻杜鹃辄流涕。我亦仰天出门来，异乡灯火独徘徊。篱下何止千般苦，终不愿返巴王台。山城夜静月当头，请君同上酒家楼。举杯为君歌一曲，朝天门下水悠悠。
冬日与伟明启宇两兄登太白岩	[当代] 陈仁德	万州城西有高崖，拔地千寻绝尘埃。崖畔老翁为我语，太白曾到此中来。倚崖大醉山生色，佳话流传遍九垓。忠州游子成都客，来登此崖怀太白。是时朔风舞漫漫，暮色苍苍天将黑。石磴垂垂上云中，危栏浮空动魂魄。谁人绝壁凿栈道，藤萝倒挂雾缥缈。山泉潺潺天上来，以手掬之清且妙。洞府晦暗忽碰头，三人相对拍手笑。流连不觉光阴逝，阍人早将山门闭。赫然木扃对客横，天寒日暮归无计。俯看脚底万州城，华灯灿灿明而丽。
父母二首 其一	[当代] 陈仁德	吾父发如霜，吾母头已白。子曰不远游，而我长相别。岂是忍相离，乃为生计迫。每每辞家时，双亲倚故宅。瞩望何殷殷，满面苍苍色。中有依依情，隐忍说不得。游子一回头，辄为动心魄。念此感不禁，辗转心恻恻。
偶翻旧日影集感不能已走笔成此	[当代] 陈仁德	少小喜摄影，照片日堆积。狭者才寸馀，阔者过一尺。一自入中年，箧底久弃掷。何意此深宵，梦醒偶相忆。披衣起燃灯，一一认旧迹。仿佛烟云过，百态纷然集。忆昔少年时，天真复俊逸。方吟革命歌，忽入异乡籍。黄帽红袖章，青山绿箬笠。忽忽三十年，故人各变易。或云走天涯，终生不复聚。或云势态殊，相逢如不识。或云起风波，婚变鸳鸯泣。或云遭劫难，夜月墓草碧。苍狗幻白云，早岁何曾悉。唯此影集中，笑貌仍历历。韶光逐水流，去去何太急。人生竟几何，陶侃分阴惜。丈夫思自强，庸人坐叹息。珍重壮岁时，殷勤再努力。
古风四首 其四	[当代] 陈仁德	天网自恢恢，虽疏而不漏。古语传千年，吾宁信其有。惜哉长相浸，网破时已久。遂令乌贼鱼，纷从破处走。或有收网时，无鱼只蝌蚪。如此年复年，网将何以守。补网应有期，张网待巨手。丑类一网除，天威重抖擞。
古风四首 其三	[当代] 陈仁德	岱岳高千寻，云端隐磴道。上有南天门，望之入苍昊。客从九州来，共道名山好。相携勇登攀，何曾惧陡峭。昂首意气横，临风自笑傲。行行重行行，心逐浮云渺。峰岭转崔嵬，渐闻人语杳。中途忽彷徨，几回坐长啸。回头不复前，意颓始未料。为问山中云，绝顶几人到。
古风四首 其二	[当代] 陈仁德	昔人望太空，缥缈唯云雾。翘首苦思量，终难到高处。今人游太空，淩霄振轻羽。拔地八千寻，鸿蒙忽飞度。大哉离恨天，莽莽妙难语。空明绝尘埃，白云若堆絮。万里无喧嚣，万年祗如故。下望小寰球，纷争已千古。或有清夷时，亦复走狐鼠。吟罢独浩叹，谁能天上住。
古风四首 其一	[当代] 陈仁德	江从西北来，奔腾势若泻。雪浪拍长空，狂涛激岩罅。独有逆水舟，中流苦撑驾。洪波欲掀天，惊风似烈马。咫尺已难图，况是远行者。心力渐不支，滩头久上下。借向操舟人，何不另谋画。顺流而乘风，千里一日跨。舟人击楫歌，再拜深致谢。进退事寻常，心志乃无价。
初识万龙生兄于蔡淑萍姐寓所，蔡姐欲备肴小饮，万兄曰：不必，以友谊佐酒可也。遂各尽一盅。是夜得句，寄万兄蔡姐求正	[当代] 陈仁德	玉盘珍馐值万钱，何如高谊义薄天。万兄一语忽惊座，蔡姐斟酒酒溅溅。意气纵横文字交，痛饮原不在佳肴。小酌便引诗兴发，大醉能令块垒消。灵犀在心杯在手，此逢似已相待久。渝州三月春烂漫，诗人兴会宁无酒。莫管镜中鬓渐摧，且就樽前共徘徊。醉乡别有好天地，扺掌一笑尽馀杯。
陪日本东京大东文化大学汉学家鬼头有一教授谒忠州陆宣公墓，归作长歌相赠兼呈译洛阳董秋凡女史	[当代] 陈仁德	有客远自扶桑来，万里漫漫踏尘埃。白发潇潇似飞雪，粲然一笑引颜开。自言神驰数十载，梦魂往往绕巴台。平生珍爱唐文化，潜心精研无昼夜。跨海横空不辞劳，一十九回访华夏。宣公古墓白公祠，未曾一瞻长牵挂。侧帽轻装登屏山，竹树葱葱路弯弯。赤日当头汗如雨，婉谢扶携自力攀。入见蔓草掩荒冢，脱帽鞠躬再复三。口称宣公古圣哲，至今天皇犹研探。近墓野院石坝平，痛哉筑坝多碑铭。纵裂横断恣残损，满目苍凉客心惊。远客惊定独长跪，伏地抚碑欲垂泪。怀中掏出雪白绢，双手擦碑久不起。其如亲人远相逢，亦惊亦悲亦欢喜。愧我世为中华人，逊尔东洋有如此。渡江归来日渐暮，几番回首宣公墓。明朝俶装返蓬瀛，眼前便是天涯路。
追怀先祖德甫公	[当代] 陈仁德	忆昔垂髫时，嬉戏夜复昼。吾祖德甫公，时已皤然叟。满屋诗书香，绕膝儿孙走。爱我一何深，食甘每分授。杖履翰墨场，我时随左右。玉色象牙箸，沾唇初尝酒。庭训夜燃灯，吾辈皆仰首。战国刀兵争，聊斋鬼狐斗。娓娓而动听，循循以善诱。无何荒岁来，野蔬亦得就。衰病渐不支，一夕忽撒手。是时夜三更，形势不可救。病榻泪泫然，顾我徒张口。饥馑竟夺公，思之痛永久。更复狂人狂，祸及九泉九。掘骨抛荒原，亡灵亦蒙诟。遗著百万言，一火焚何骤。忽忽三十年，白云幻苍狗。大漠葬奸邪，秦城锁群丑。正本复清源，吉光弥宇宙。吾祖儒雅名，乃载志乘后。乡邦共称贤，口碑即俎豆。百年指一弹，谁能享万寿。人爱亦爱人，姓字故不朽。
巴山兄自山东寄赐《故山明月图》，拜读再三，赋诗致谢	[当代] 陈仁德	忆昔聚故园，日日论翰墨。自君去山东，欲见不可得。绿衣昨日来，万里传尺幅。展卷云水涌，茫然夜色逼。明月穿云出，照见峡江楫。故山景依依，中有情如织。凝神读再三，仿佛君在侧。因思巴山君，笔底有深意。虽云别故乡，山月犹堪忆。谁云憎谗人，乡思不可抑。遂将万种情，倾泻入墨迹。令我万里外，掩卷独叹息。
五姑	[当代] 陈仁德	工者操机具，耕者守田亩。田薄稻麦稀，耕者一何苦。嗟哉吾五姑，贫居山深处。衰颜敝衣单，破壁朔风舞。今年天大旱，丘峦成赤土。缺粮少菜蔬，将何充肠肚。乡丁催款来，呵呵猛如虎。囊底探欲穿，唯唯不敢怒。入城求舅亲，相见泪如雨。百年总忧贫，不得半日富。一生辛且劳，到老仍褴褛。对之久嘘唏，怆然伤肺腑。
下乡插队二十周年感赋	[当代] 陈仁德	伟人一语传九天，百万少年走如烟。拜辞庭闱异乡去，不学文章学耕田。荒山野岭风夜吼，茅屋绳床灯如豆。群鼠绕枕去复来，梦中惊起泪满袖。日出而作入而息，渴饮崖泉倦倚石。寒山伐薪多风霜，春雨插田一蓑笠。夏日田亩半焦土，冬后已无粟可煮。广阔天地竟如何，饥来掘尽芭蕉树。昔日同窗偶相聚，痛哭狂歌醉欲死。世味年时细味之，漫漫人生乃如此。况复故园山水隔，云雾茫茫归未得。忍使天下父母心，不伤老病伤离别。黄钟毁弃剑深埋，瓦釜雷鸣鬼登台。年年斗争无宁日，岂独误尽一代才。初闻招工疑非真，群起夺路技纷纷。不堪归心急似火，犹自强说要扎根。追查三代论血统，错投黑胎罪深重。今年忍辱复明年，和泪和血和惶恐。孤影残月夜茫茫，此时痛彻百回肠。冥冥苍天呼不应，可怜迷途一羔羊。二十年间如闪电，乾坤几度风云变。当时浪漫少年郎，对镜黯然纹生面。个人沉浮何足言，且喜国运复本原。谎言推翻百废兴，从今再振民族魂。神州改革起风雷，荒唐岁月去不回。惟有旧事长相忆，每年今日一徘徊。
一年不见显周也，重来此地，得诗五首 其五 归经吴家场	[当代] 陈仁德	坡前一声唤，停锄认来人。且就草上坐，共话当年情。
一年不见显周也，重来此地，得诗五首 其四 离别	[当代] 陈仁德	临歧各分手，依依此际情。路回人不见，犹闻说慢行。
一年不见显周也，重来此地，得诗五首 其三 过显周场	[当代] 陈仁德	曾讥此地俗，忽觉农家亲。孩童争相出，拥我入门庭。
一年不见显周也，重来此地，得诗五首 其二 远望	[当代] 陈仁德	依依昔日景，眼底认分明。落日满山岭，悠悠总是情。
一年不见显周也，重来此地，得诗五首 其一 夜过潘翁宅	[当代] 陈仁德	隔窗闻我语，燃灯启柴扉。呼儿置杯盏，执襟不放归。
盛暑	[当代] 陈仁德	怕过盛暑天，日日火云赤。身在重楼巅，去天不盈尺。烈日当空来，欲避何能避。热浪袭七窍，炎光走四壁。午时热愈甚，斗室如烤炙。以水濮其间，瞬息晞无迹。妻儿相顾愁，坐卧皆不适。南望翠屏山，亦复烈日烈。中有田垄人，躬耕憩不得。念此皇然汗，转侧长叹息。
秋日与蜀中诗友谒成都武侯祠	[当代] 陈仁德	秋风生锦水，丛菊发东篱。登阁瞻遗像，倚松仰古碑。一生伊尹比，百代帝王师。受命临危际，鞠躬尽瘁时。遂教昭烈庙，唤作武侯祠。因话千年事，坐看日色移。
柏林墙推倒二十年偶感四首 其四	[当代] 陈仁德	往事前尘敢释怀，秋风秋雨独登台。寰球今日应同祭，不让幽灵卷土来。
柏林墙推倒二十年偶感四首 其三	[当代] 陈仁德	潮流汹涌忽相催，毕竟风光去不回。更有何颜谈胜负，可怜墙倒众人推。
柏林墙推倒二十年偶感四首 其二	[当代] 陈仁德	当时城廓亦崔嵬，墙下森森白骨堆。动地狂言犹在耳，回看旗帜已成灰。
柏林墙推倒二十年偶感四首 其一	[当代] 陈仁德	森严壁垒尽阴霾，冒死投奔究可哀。颇讶西邻都咫尺，并无一个越墙来。
游龙水湖二首 其二	[当代] 陈仁德	烟水迷离映远山，画船出没渺茫间。便随湖上风飘去，也得清秋一日闲。
游龙水湖二首 其一	[当代] 陈仁德	巴岳山前薄雾稀，长湖雨后曙光微。遥看一点烟波动，知是翩翩白鹭飞。
重阳前二日合川淩泽欣兄邀登龙多山得诗四首 其四	[当代] 陈仁德	蒿草芭茅满路途，重阳时节气萧疏。龙多山上凭高望，万里秋光入画图。
重阳前二日合川淩泽欣兄邀登龙多山得诗四首 其三	[当代] 陈仁德	古寺荒庭老树横，暮钟袅袅紫气生。山门半掩黄昏里，落叶随风下赤城。
重阳前二日合川淩泽欣兄邀登龙多山得诗四首 其二	[当代] 陈仁德	何人刻石在崖端，笔意纵横瘦且寒。历尽劫波文脉在，后来只合仰头看。
重阳前二日合川淩泽欣兄邀登龙多山得诗四首 其一	[当代] 陈仁德	登山拨去几重云，巴蜀苍茫此界分。绝顶犹存唐气象，庙堂松柏共氤氲。
渝州大雾白昼如夜，枯坐终日，接友人诗始悟今日为重阳	[当代] 陈仁德	阴霾垂地暗无光，细雨霏霏气转凉。掩卷闭门如老衲，不知今日是重阳。
游无锡蠡园，传范蠡携西施隐于此 其二	[当代] 陈仁德	五湖烟水想当时，渔父扁舟去意迟。阅尽沧桑遗迹在，凭栏能不动幽思。
游无锡蠡园，传范蠡携西施隐于此 其一	[当代] 陈仁德	长堤翠柳绕亭台，碧水空明玉镜开。曲岸无人花自落，西施曾此浣纱来。
涂井邓家沟即景	[当代] 陈仁德	碧潭翠影白云悠，深峡无人水自流。乱石嵯峨松色里，天教佳景在山沟。
捧读希渊世兄《读〈甲申三百年祭〉与郭沫若之商榷》手稿感不能已，为赋六绝句 其六	[当代] 陈仁德	身后凄凉亦可悲，青山埋骨恐无期。孤魂缥缈归来未，遥望泸阳系我思。
捧读希渊世兄《读〈甲申三百年祭〉与郭沫若之商榷》手稿感不能已，为赋六绝句 其五	[当代] 陈仁德	文章锦绣灿如霞，久厌神坛仰一家。万苦千辛终不悔，为留老笔再生花。
捧读希渊世兄《读〈甲申三百年祭〉与郭沫若之商榷》手稿感不能已，为赋六绝句 其四	[当代] 陈仁德	洞穴栖身气若虹，肯因困顿改初衷。文场多少帮閒客，唱了南风唱北风。
捧读希渊世兄《读〈甲申三百年祭〉与郭沫若之商榷》手稿感不能已，为赋六绝句 其三	[当代] 陈仁德	秦火汹汹势燎原，白头空自哭轩辕。遗笺欲读还垂手，恐有当年血泪痕。
捧读希渊世兄《读〈甲申三百年祭〉与郭沫若之商榷》手稿感不能已，为赋六绝句 其二	[当代] 陈仁德	红羊再再乱神州，满地儒冠走马牛。一笑凄然回首处，茫茫沧海正横流。
捧读希渊世兄《读〈甲申三百年祭〉与郭沫若之商榷》手稿感不能已，为赋六绝句 其一	[当代] 陈仁德	孤影苍颜望渺茫，十年桥洞太悲凉。纵然黯淡无天日，笔吐光芒万丈长。
重游太湖仙岛中途独返	[当代] 陈仁德	风光历历似从前，山水重看只索然。仙岛画桥秋色里，半途落寞却回船。
云窝寺古洞	[当代] 陈仁德	苍崖清露湿罗衣，洞府幽深日色微。忽见掠空青影疾，骇然蝙蝠向人飞。
夜宿丹巴县	[当代] 陈仁德	夹岸危崖接太虚，人家都在峡中居。风高露冷街灯暗，卧听涛声入井闾。
塔公草原	[当代] 陈仁德	竟日驱车入大荒，野原千里气浑茫。雪峰犹在高天外，一片银辉映夕阳。
生查子	[当代] 秦鸿	一饿忽如天，一饼凭谁画。画得月团团，恰似银霄下。一舞动杨枝，一曲钧天亚。此纸是谁撕，画架袈裟挂。
生查子	[当代] 秦鸿	青山不可招，自在苍梧野。其上白云飞，閒有孤鸿下。清风例值钱，明月之江夜。醉拊小松肩，又恐苍虬化。
生查子 题忘忧清乐集赠子锋	[当代] 秦鸿	世事一枰棋，内中多少劫。夜黑自茫茫，昼白何由匿。率尔下山河，沦败嗟何及。造化自悠然，敲子残灯灭。
玉楼春 乙亥除夕作	[当代] 秦鸿	飞光一去无踪迹。逆旅殷勤留过客。桃符更艳万阊红，爆竹犹明千里赫。少年扶醉真豪色。花外春风杨柳失。送他残岁又空灯，惟有诗魔降不得。
生查子	[当代] 秦鸿	淫夜例环围，触手凉涎湿。其上一楼高，下有劳蛩泣。漠漠烁千寻，切切深盈尺。数叶堕如鞭，遍体青纠赤。
十八罗汉 其六 过江罗汉	[当代] 姚佳	东渡传经瑞此邦，蜻蜓点水已过江。跋陀罗树真稀有，感戴嵩生欣岳降。
十八罗汉 其五 静坐罗汉	[当代] 姚佳	八鸾鸧鸧六龙过，自古圣贤俱静坐。力大无穷成正果，风光不老归熉座。
十八罗汉 其四 托塔罗汉	[当代] 姚佳	非非想处曾腾踏，得得来时犹托塔。诸佛是常心是常，关门弟子自应合。
十八罗汉 其三 举钵罗汉	[当代] 姚佳	广结善缘长快活，万人如海高举钵。福田恰在布施中，一饭之恩归解脱。
十八罗汉 其二 欢喜罗汉	[当代] 姚佳	玉宇澄清天似水，妖魔除尽生欢喜。心花怒放遍人天，百千万种光成绮。
十八罗汉 其一 坐鹿罗汉	[当代] 姚佳	权倾一国终非福，若有所思端坐鹿。遁入深山深处行，优陀延帝相随逐。
雀梅根雕笔架即兴 其二	[当代] 姚佳	有客归来解覆杯，怀人待寄岭头梅。不知尘世几千岁，已是春风作剪裁。
雀梅根雕笔架即兴 其一	[当代] 姚佳	案头山水见层岚，天上神仙酒半酣。写就金经随手挂，一弯新月似新蚕。
京城感怀 其三	[当代] 姚佳	哀莫大于心死矣，上邪何处问原由。先贤竟作辟支佛，生灭无间放下休。
京城感怀 其二	[当代] 姚佳	偃仰啸歌何与焉，流年一度一茫然。江山忆昔康乾世，梦里春风醉画船。
京城感怀 其一	[当代] 姚佳	京城冠盖笑轻肥，百载人间万事非。宿世因缘凭说笑，春来敢想再生绯。
六月十九日机上听大悲咒四首 其四	[当代] 姚佳	城中善见优昙钵，方外云开青琐闼。一瓣心香礼大悲，南无观世音菩萨。
六月十九日机上听大悲咒四首 其三	[当代] 姚佳	五蕴皆空皓月升，杨枝净水洒光明。南无观世音菩萨，救苦闻声道业成。
六月十九日机上听大悲咒四首 其二	[当代] 姚佳	万劫千生承棒喝，南无观世音菩萨。珞珈海上白莲香，紫竹林中青宇豁。
六月十九日机上听大悲咒四首 其一	[当代] 姚佳	南无观世音菩萨，瞬目相逢宁契阔。庆倖醍醐灌顶来，枯鱼之肆斗升活。
郭庄即兴 其三	[当代] 姚佳	天道茫茫不可思，众山空与坐相知。青萍之末传微意，拱手龙君会有期。
郭庄即兴 其二	[当代] 姚佳	孤芳摇落又孤芳，绝代风姿梦一场。日月光华成底事，人间却已惯炎凉。
郭庄即兴 其一	[当代] 姚佳	出水芙蕖不染埃，夹堤杨柳好风开。西湖七月天流火，独对清波避暑来。
柬埔寨 其四	[当代] 姚佳	天命南洋换易爻，迩来随处一枝巢。高棉红色朝霞里，书剑生涯渐欲抛。
柬埔寨 其三	[当代] 姚佳	过眼云烟入小窗，无怀沧浪出大江。上座振锡声咄咄，诗魔陡起睡魔降。
柬埔寨 其二	[当代] 姚佳	百年哀湣记虫沙，赫赫王宫眼望赊。一自轩辕斩兵祖，斜阳椰树总天涯。
柬埔寨 其一	[当代] 姚佳	善来举国礼瞿昙，遥祭神皇三月三。微笑何曾馀诅咒，不堪幽梦到扶南。
无眠 其二	[当代] 姚佳	浮云沧海岂其然，杯渡锡飞别有天。一十八身当殿坐，因缘思到未生前。
无眠 其一	[当代] 姚佳	隔窗花影冷如秋，坐看香烟绕指柔。风露中宵眠不得，箫声吹月上高楼。
有约 其二	[当代] 姚佳	一春花雨几时休，无限江山到小楼。坐到池塘生碧草，箫声吹破暮烟愁。
有约 其一	[当代] 姚佳	忙中岁月静中消，诗酒犹堪慰寂寥。好友不来天又雨，残红飞过绿杨桥。
八达岭，时值春分后三日 其二	[当代] 姚佳	蚩尤百越散尘埃，徐福止王竟不来。赫赫昆仑存几脉？杳然玛雅望乡台。
九溪	[当代] 姚佳	一潭清水碧于天，数树繁花剧可怜。春到江南绿无尽，有人独坐九溪烟。
余不敏，春风化雨，枯木逢春；入乡随俗，饮水思源，感曰	[当代] 姚佳	山南山北不须归，懒卧斜阳隐翠微。曳断鼻绳无挂碍，泥牛入海铁牛飞。
新春感怀 其二	[当代] 姚佳	岁月堂堂白发催，偶然一瞥似天雷。山河大地光中现，斗柄回寅春又来。
庐山睹月有寄 其二	[当代] 姚佳	已然无语答山神，重睹庐山面目真。一十八年春似梦，白云应识再来人。
偶感四首 其四	[当代] 姚佳	尘埃寂寂月微明，偶听舟车一两声。悟得浮生还自笑，输于大化是无情。
偶感四首 其三	[当代] 姚佳	春风一度一伤怀，忍听胡僧说劫灰。却似万花零落去，不辞辛苦赴尘埃。
偶感四首 其二	[当代] 姚佳	自知生死似吟虫，春事茫茫花事空。纵到冰消雪解后，再来不是旧春风。
偶感四首 其一	[当代] 姚佳	独立秋光何所思？萧条万物正伤时。湖山冷淡应明月，一片深心只自知。
示某居士	[当代] 姚佳	生死涅磐佛与魔，是非非是总磋跎。时人若问西来意，绿水青山都是他。
二月十五夜游鹦鹉湖	[当代] 姚佳	湖光塔影净娟娟，花又争开月又圆。佛去西天多少路，我来人世廿三年。
茶后见韦兄书作有感并寄陈吴兄等 其三	[当代] 姚佳	梦幻成功德，知行有道音。遥思风雪夜，莫忘是初心。
茶后见韦兄书作有感并寄陈吴兄等 其二	[当代] 姚佳	不昧唯因果，何妨万法空。耳高眉目者，端然命世雄。
茶后见韦兄书作有感并寄陈吴兄等 其一	[当代] 姚佳	心到万缘俱，忙来一事无。道声吃茶去，已是费工夫。
随东风老人游重元寺	[当代] 姚佳	有相皆虚妄，无言徒坐忘。大悲观世音，化作光明藏。
黄鹤山 其一	[当代] 姚佳	乘彼上塘水，来看黄鹤山。古寺无人至，禅房云半间。
颐和园	[当代] 姚佳	佛聚众香界，春来万寿山。昆明湖上客，无复旧时颜。
吴哥窟 其五	[当代] 姚佳	本地风光好，红炉片雪虚。皮纸并骨笔，微笑总难书。
吴哥窟 其四	[当代] 姚佳	恍在化城里，森罗万象栖。威音那畈看，黄叶止儿啼。
吴哥窟 其三	[当代] 姚佳	四面佛光来，照之般若台。庭前柏子树，千岁不生苔。
吴哥窟 其二	[当代] 姚佳	楼阁空中立，葛藤夹道遮。一尘不染处，步步起莲花。
吴哥窟 其一	[当代] 姚佳	佛国柬埔寨，名扬不世勋。聚沙为宝塔，如是我曾闻。
南洋随感 其五	[当代] 姚佳	遨游山历历，放眼海茫茫。几许汉家土，椰林挂夕阳。
南洋随感 其四	[当代] 姚佳	化外亦奇哉，四时花果开。荒林无客至，香象渡河来。
南洋随感 其三	[当代] 姚佳	梵天随俗祗，土地伴钟离。稽古觅碑碣，犹存上国赐。
南洋随感 其二	[当代] 姚佳	民风多古语，节气益其同。体例倘分别，鸡凤与蛇龙。
南洋随感 其一	[当代] 姚佳	一年都是夏，晴雨总无常。忘却蚩尤祖，空传断发郎。
兵马俑 其三	[当代] 姚佳	屈子沉吟久，汨罗寄此身。亡秦楚三户，天道只因循。
兵马俑 其二	[当代] 姚佳	六国未连横，醒时尽杀声。哀其伤病死，换得度量衡。
兵马俑 其一	[当代] 姚佳	万夫神欲摧，千载默如雷。利剑长何许？江山践踏来。
正越兄开示步玉	[当代] 姚佳	四时花自发，江海水长流。无碍心何息？东风任去留。
中秋感怀 其三	[当代] 姚佳	夜郎空自大，骆越不成王。我欲梦吴越，于斯乐未央。
中秋感怀 其二	[当代] 姚佳	壮怀秋不禁，书剑亦天心。还冀添双翼，洞庭作飞吟。
中秋感怀 其一	[当代] 姚佳	人生几月明？难得最真情。寄意如明月，照君如意行。
新春感怀 其一	[当代] 姚佳	一岁今除夜，半生归假借。酒罢心无著，弥勒当来下。
中秋感怀有寄	[当代] 姚佳	到处应无往，今宵最有情。心心相印證，如此大光明。
庐山睹月有寄 其一	[当代] 姚佳	庐山明月上，浙水暗潮生。千里怀同梦，今宵眠不成。
题猛虎图	[当代] 姚佳	一啸声何极，顶峰秋月高。文章慎莫露，举世好皮毛。
与游玲珑山卧龙寺	[当代] 姚佳	山水碧玲珑，上方有卧龙。夕阳花影里，来听一声钟。
朝元 其八	[当代] 姚佳	道高魔重尽忘机，云淡风轻无所依。霄汉梦回鸿雁杳，江湖秋老鹧鸪飞。路经蓬岛难为客，人在华胥未忍归。不见须弥藏芥子，谁知几者动之微。
朝元 其七	[当代] 姚佳	人与非人清兴长，天龙八部遍相将。法轮常转大欢喜，净土行深妙吉祥。上界更无六根影，中央惟有一团光。三生三世五方佛，德广难穷无尽藏。
朝元 其六	[当代] 姚佳	创始元灵一气浑，太元圣母运乾坤。三皇五帝礼明备，十禦八仙仪睟温。高揖群真心意满，低垂星斗素交存。红云捧拥玉皇出，梵气弥罗势吐吞。
朝元 其五	[当代] 姚佳	鳌鸣鳖应振天声，蟹将虾兵鱼贯行。四海龙王光整肃，五湖圣众影纵横。名山灵洞春昼永，水府泉宫晚潮生。江淮河汉波澜壮，源远流长拱太清。
朝元 其四	[当代] 姚佳	龙麟龟凤四灵来，济济胡黄白柳灰。轻卉奇花融锦绣，珍禽异兽殷风雷。光华秀水明山远，节物长林丰草催。微妙玄通真法界，藤精树怪好栽培。
朝元 其三	[当代] 姚佳	十殿阎罗出地浮，鬼王马面伴牛头。将军五道来回过，黑白无常日夜游。豹尾黄蜂从见揖，鱼鳃鸟嘴解相留。酆都欻讶城空闭，地藏犹怜志未酬。
朝元 其二	[当代] 姚佳	土地山神礼告虔，城隍策马喜联翩。阴阳辅吏心怡尔，文武判官怀凛然。拜职床胎皆有道，铭功灶厕尽如仙。神荼郁垒璜璜出，浩荡东风结胜缘。
朝元 其一	[当代] 姚佳	壶中日月暂居亭，眼底烟霞接杳冥。孰与閒云流水对，莫须愁草瘗花铭。瑶台银阙诸天寂，玄圃崙仑万籁宁。几度停云逢上瑞，蒹葭倚玉碧垂青。
乐颐鸿雪图 其二	[当代] 姚佳	主人好客饭莼鲈，胜地逢时俨画图。一饷晚风新菡萏，连天秋雨老菰蒲。乡心梗泛螭头舫，春思兰熏鹊尾炉。空蕴榭头分席坐，是间宁复觅蓬壶。
乐颐鸿雪图 其一	[当代] 姚佳	良夜壶觞兴不孤，墅园浑似醉仙图。唐虞以上颐于者，山水之间乐在乎。远树红翻枫叶半，轻鸥白点藕花俱。问渠归锦桥西路，月地云阶世有无。
泰州南山律寺与大初法师茶饮	[当代] 姚佳	凤池笔颖蘸云萍，庑殿重檐万古灵。大道于今新讲律，初心自古独居亭。坐来竹几茶瓯白，吟次铁炉香篆青。十诵南山存一脉，俯宏六度化无形。
碰壁兄之杭，明庐师金溪山庄宴请已三日 其二	[当代] 姚佳	巨壑垂青仗化工，景行行止与天通。瑞烟入座千香结，皓月登楼一色空。物外真游神有待，世间旧隐福攸同。浮生且向壶中住，岭上从他落帽风。
碰壁兄之杭，明庐师金溪山庄宴请已三日 其一	[当代] 姚佳	忆昔联珠诗百篇，慨今南国别经年。风生玉桂香依旧，雁过金溪声飒然。几笔青山随水卧，一床明月拥秋眠。不妨招取罗浮梦，来委心形落酒边。
秋兴八首 其八	[当代] 姚佳	秋山萧寺路逶迤，泉石琴鸣下野陂。赋竹偏宜如许叶，听松更著可怜枝。忘忧孽海神牛渡，极目天池玉蟹移。铁佛清凉饶接福，俟望方塔七星垂。
秋兴八首 其七	[当代] 姚佳	东海之滨思勒功，铁琴铜剑指麾中。祖龙一炬留馀火，白虎复夷开大风。十里苍松飞雨碧，半山夕照卷云红。螺鬟烟发存灵化，渭水垂纶负此翁。
昨日	[当代] 吴金水	秋风昨日起长安，万木飘潇笼暮烟。顽石已然寒起粟，噤声岂止是高蝉。
河姆渡	[当代] 吴金水	物情人事各相安，稻饭鱼羹得自然。我是京华城下客，此时欲返七千年。
黄鹤楼	[当代] 吴金水	风流云散已千秋，更有何人继胜游。东去江流西落日，古今如此一登楼。
途中读定庵流传乡里只诗名句有作	[当代] 吴金水	九州随处遇相知，始觉诗名天下驰。归来高卧门常闭，乡里谁知我是谁。
步韵奉谢何先生永沂	[当代] 吴金水	散材不作杞人愁，况复神交遍九州。今夕识君最堪慰，新词惠我意如流。
途经牛首山下遥望南唐二陵	[当代] 吴金水	细雨小楼吹玉笙，只因佳句想高陵。今宵牛首前边过，遥认空山数点灯。
诸君寻长干里予未克往	[当代] 吴金水	少时尝读李青莲，竹马青梅梦未阑。不尽高楼湮旧迹，何如图上想长干。
桃花潭	[当代] 吴金水	千尺深潭漾碧波，桃花乱落影婆娑。吾侪也欲乘舟去，只恨无人为踏歌。
苍岭苗寨竹枝词两首 其二	[当代] 吴金水	春鸟嘤鸣春气和，口吹木叶做情歌。要知郎意有多少，树满苍山叶满柯。
苍岭苗寨竹枝词两首 其一	[当代] 吴金水	鼎罐蒸腾茗碗香，火铺围坐话家常。客来不必曾相识，随意敲门索酒尝。
喊泉	[当代] 吴金水	山下春风弄绿苗，山前溪涧转迢遥。龙王吝惜云凝水，万唤千呼许一瓢。
阿蓬江泛舟	[当代] 吴金水	山青水碧白云闲，一涧清风送画船。武陵信是逃秦地，有此尘霾不到天。
癸巳正月初五值蝶儿生辰赋此为贺	[当代] 吴金水	银花火树灿星辰，洒落生涯又一春。漫道西园芳事远，高林已备万红新。
影	[当代] 吴金水	荇叶浮沉苇叶残，深秋世界已阑珊。苍云白狗迷离态，投在寒塘冷水间。
映	[当代] 吴金水	波光树影是耶非，万象朦胧入夕晖。自笑平生多混沌，何曾留意辨幽微。
粉丝一号	[当代] 吴金水	阅尽人间几海桑，花花世界本无常。何人画得深春梦，粉片白丝零落香。
江堤偶见	[当代] 吴金水	小艇无人寒鸭肥，荻花瑟瑟曳秋晖。矶头三两渔家女，为话家常慢捣衣。
龙湖古寨	[当代] 吴金水	老巷无人鸟语哗，临街门户半欹斜。塘边老媪闲挑菜，几树芭蕉正著花。
广济桥	[当代] 吴金水	廿四桥墩卅六亭，暮开朝锁为通舲。登临更领文章气，韩水韩山一例青。
己略黄公祠	[当代] 吴金水	三十三年成一祠，敢同神鬼斗瑰奇。栋梁彫尽人间景，己略黄公尔是谁。
普同塔	[当代] 吴金水	十万英灵同日死，悲歌慷慨属潮人。我来身是长安客，愧向塔前瞻旧尘。
甲第巷	[当代] 吴金水	为壮乡居敢惜金，雕梁画栋到如今。门题遍是大夫第，多少天涯游子心。
老街閒步	[当代] 吴金水	迤逦骑楼便客行，榕须垂路若长藤。任凭摩托如流水，满市竟无红绿灯。
街头早餐	[当代] 吴金水	肠粉蒸来唤客忙，煎蚝笋粿满街香。有人更买新鱼饭，归与全家共品尝。
吟石庐阳台小坐	[当代] 吴金水	閒看云影淡穹苍，水色山光入槛凉。应是茶馀常有句，鸟声吟出两三行。
载阳客栈小住	[当代] 吴金水	小楼深巷市声稀，画壁彫檐灿夕晖。一盏清茶消永昼，井花盆竹绿沾衣。
岛上两首 其二	[当代] 吴金水	不待青霜下太湖，三山黄橘灿金珠。千树万树无人采，留与吾侪赏画图。
岛上两首 其一	[当代] 吴金水	高梧叶叶下方塘，寒鸭相随自作行。小景江南随处有，北人见此兴偏长。
过善琏镇	[当代] 吴金水	金桂依稀尚有香，蒙公祠庙浴秋光。小桥流水杳然在，多少人家制笔忙。
为天涯吟草序后吟石先生有诗见寄步韵奉答	[当代] 吴金水	万里清秋叶未黄，晴窗晚日读华章。始知大海风波日，犹有高人薜荔裳。
蝴蝶会五期幻庐讲题画诗并命题题孤飞云馆秋空一碧图	[当代] 吴金水	闲书一卷枕崚嶒，哪管人间变谷陵。万里秋空明似水，年年鸿雁写清澄。
寄赠茶语轩	[当代] 吴金水	茶烟起处语氤氲，世上风花世外云。快意人生何必酒，当垆人胜卓文君。
步乌江人韵留别	[当代] 吴金水	茗话绸缪似石州，满城灯火映高楼。摩围山影乌江水，同入黔南浩荡秋。
启宇仁德二兄在黔江相招即往流连一日时值香山寺金秋诗会留题	[当代] 吴金水	背倚青峰面碧田，觚棱四合袅香烟。我来恰值金秋会，结得香山一段缘。
宿摩围山有怀山谷道人	[当代] 吴金水	郁郁长松黛色深，四围山影拂层阴。诗人去后无聊赖，晚听秋虫晓听禽。
途次成都惠园听启宇兄茗话	[当代] 吴金水	心死厌闻家国事，奈何话语太纵横。滔滔似与君相应，槛外长河夜有声。
游和顺古镇后于农家老宅食饵块饵丝幻庐得诗一联众人相约以此为结同赋	[当代] 吴金水	莫道生涯近帝居，游心只在世情初。自从和顺尝双饵，不作江湖落网鱼。
登振风塔	[当代] 吴金水	昆仑飘渺海门遥，眼底沉沉不自聊。却问谁能将玉笛，一声吹起大江潮。
枕澜亭小坐	[当代] 吴金水	槛外湖光幻碧蓝，遥山隐隐梦沉酣。浮生半日凭消遣，閒看沙鸥舞再三。
回京车上步仕玲韵	[当代] 吴金水	支提山影压河湄，犹记登高采菊时。白露丹枫五千里，京华一路是相思。
珍珠滩瀑布	[当代] 吴金水	明珠万斛九天倾，溅出敲金戛玉声。我亦能知山水韵，曲肱且作七弦听。
投宿九寨度假村	[当代] 吴金水	碧槛琼窗绝世尘，酒香花气两氲氤。今宵定有溪山梦，画栋先凝九寨云。
仙人湖泛舟	[当代] 吴金水	仙人台下水粼粼，曾照仙人几百春。万顷凉风舟一叶，快然还似古仙真。
过李山村品茶亭品茶，并为其题联，试补二句衍为一绝	[当代] 吴金水	水色山光来曲槛，风声云影过飞檐。视听未尽清娱意，更有茶香上舌尖。
自杭飞赴福建安溪做湖头赋终评贪吹空调致病	[当代] 吴金水	才调纵横兴未阑，百家词笔判还难。归来自笑违时序，暑日炎天偏受寒。
因事过杭湖边小坐	[当代] 吴金水	骄阳烤得岸花愁，水槛临风汗亦流。西子湖如西子怒，容颜虽美不堪留。
燕山书院小憩	[当代] 吴金水	茶烟静静袅房栊，浅沼长廊日色融。午梦初回诗思懒，曲肱闲听树吟风。
夜宿农家院	[当代] 吴金水	青李压枝红药繁，绕阶菜甲不须栏。清茶自瀹白河水，浅话轻歌到夜阑。
兰亭口占	[当代] 吴金水	流觞曲水永和年，作赋吟诗序一笺。逸少本为风雅客，奈何今日以书传。
三月三十日行次绍兴遵秋扇嘱赋诗送春	[当代] 吴金水	奄冉花香绕鬓丝，桨声云影意俱迟。娇红艳紫随时见，已是春归竟不知。
为凝霜题照	[当代] 吴金水	玉骨冰肌拂晓寒，九霄环佩尚珊珊。天孙不染凡间土，故织轻纱掩素颜。
将赴常熟，主人来电催诗，试作 其一 再游常熟	[当代] 吴金水	虞山花草尚湖潮，万里金风暑气消。记得年时初到此，漫天细雨正飘潇。
车出温州尽日穿行于浙东南群山中车中同高凉小酌遣闷	[当代] 吴金水	群峰千里势巉巉，不碍閒人酒兴酣。倘使崇山如块垒，一杯销尽浙东南。
题海幢寺	[当代] 吴金水	迢递觚棱隐暮烟，而今何处觅诗禅。潮音遥接珠江水，鹰爪兰开又一年。
步启宇投花选美韵	[当代] 吴金水	罗裙曼舞赏婆娑，更为花魁赋短歌。想见诗人年少日，目成心许比花多。
戏题小醉玉照	[当代] 吴金水	雾鬓云鬟不自持，更将罗袖掩冰颐。当年若有像机在，何必辞宫怨画师。
同南风词社诸老过太湖湾相约赋诗	[当代] 吴金水	长云遮断锡山青，风送层涛掠岸鸣。为看野鸥涛上舞，满湖烟雨立砰訇。
成陵试马	[当代] 吴金水	风来草甸气如熏，几处毡包点白云。马力不堪行客重，垂头缓步踏斜曛。
自康保到包头路上野鹤兄鼾声不断戏赋	[当代] 吴金水	千里阴山迤逦青，不如野鹤更多情。为消旅伴途中闷，一路鼾声到鹿城。
晚宴后与诸友重饮大排档	[当代] 吴金水	灯火街头称意凉，烤炉熏得晚风香。纵然才罢千杯饮，不碍冰啤再一尝。
项栅子村满族小吃	[当代] 吴金水	柏芽熏肉油煎饼，土产山珍沸火锅。纵使颦儿逢此景，也应无力止馋魔。
七道梁满族新村	[当代] 吴金水	卐字炕头炉灶斜，索伦杆下忆神鸦。八旗馀绪今犹在，遥指镶黄是故家。
谭嗣同庙	[当代] 吴金水	为砥狂澜敢惜身，当时肝胆照昆仑。而今谁祭英雄气，灵雨潇潇深闭门。
胡耀邦故居	[当代] 吴金水	溪转峰回草木森，故居迢递费追寻。门前欲问生前事，寂寂空庭烟雨深。
过田家置酒李花林下	[当代] 吴金水	柳丝袅袅水溶溶，头上芳云绽暖风。閒话唐朝旧诗句，李花时落酒杯中。
船上望白帝城	[当代] 吴金水	稽天巨浸一何深，太息高陵亦陆沉。传言当日托孤地，隐隐觚棱近碧浔。
热酒	[当代] 吴金水	五内蒸腾暖意融，果然热饮味无穷。云长也怕杯中冷，当日匆匆斩华雄。
重庆老街	[当代] 吴金水	一路台阶无尽头，老街行步似登楼。偶逢摊贩呈兼味，怪我无言学喘牛。
重庆解放碑	[当代] 吴金水	江山已可随心改，竹帛何妨任意涂。不尽楼台灯火里，回看碑影认模糊。
新津梨花沟	[当代] 吴金水	九霄忽降满溪云，一路清香涤俗氛。自愧平生非画手，裁诗归与美人云。
众人谓新河来信有醋意再赋	[当代] 吴金水	花下悠游笑语融，有人惆怅不能同。虽然来信多酸味，犹胜阿奴用火攻。
与启宇晦窗半梦是务斋颖庐惜轩青羊宫茗坐新河时以短信凑趣戏赋	[当代] 吴金水	海棠未尽玉兰开，阵阵花香乱茗杯。犹恐座中谈兴浅，电波时送短章来。
莫愁湖	[当代] 吴金水	郁金堂接胜棋楼，楼外烟波入眼柔。粉黛江山留一角，何人更解莫愁愁。
黟县宏村	[当代] 吴金水	粉墙黛瓦掩参差，老树寒塘日午时。几百年来风雨过，画桥犹枕旧涟漪。
新河兄自西安乘机来京聚会途中不断发诗凑趣步韵以答	[当代] 吴金水	满天星斗照清陔，共叹文君太有才。千里飞云犹未到，诗笺先下九霄来。
雅拉河	[当代] 吴金水	雅拉山高接太清，几多仙子斗轻盈。偶然触破妆台镜，百里长溪滚水晶。
湖畔独坐	[当代] 吴金水	拂面风微蝙蝠轻，遥天霞色幻蓝青。黄昏水槛无人到，独伴湖山入窈冥。
清泉兄生性好酒日前随编辑部迁至营口海滨予道海鲜正适合白酒兄言白酒太费戏赋此篇以寄	[当代] 吴金水	不尽鱼鲜出海涛，正宜左酒右持螯。十钱一斗犹嫌费，只怨平生量太豪。
酒泉留别当地诸友	[当代] 吴金水	清纯万古祁连雪，醇厚千秋禦酒泉。不及新朋相送意，殷勤伴我到幽燕。
偶成	[当代] 何永沂	偶染书香偶举卮，偶然闲梦在山时。偶逢同道骚人问，便说寻诗为汝知。
夜饮东湖酒家口占	[当代] 何永沂	前度垂杨前度风，春痕水色有无中。竹栏并倚人如醉，指点攀枝几树红。
四红词 其四	[当代] 何永沂	娉娉袅袅正当时，欲脱家贫一念痴。座客已无狂杜牧，江南红妓不知诗。
四红词 其三	[当代] 何永沂	风卷红妆过大关，回头瘦水万重山。何时钓得金龟婿，金屋藏身哭笑难。
四红词 其二	[当代] 何永沂	笑语盈盈脂粉香，儿家湘水太阳乡。红晕劝酒狂歌舞，客散焚烟夜未央。
四红词 其一	[当代] 何永沂	不梦黄金贮阿娇，欲招陪酒问灵箫。同是红灯沦落客，卿驯于市我于朝。
重读聂诗《重禹六十》有寄	[当代] 何永沂	情怀老去麻难理，天意高横问易伤。忌说风源龙骤卷，且缘腰折罪垂杨。
山中夕思	[当代] 何永沂	日忽忽其将暮时，乱山明灭鸟投枝。溪花石罅虚前席，待月情怀汝自知。
读高旅《危弦集》感赋	[当代] 何永沂	秦时冷月涸中鱼，不入牛栏不丈夫。鉴史深知似曾识，真龙假马旧葫芦。
广州登高口占	[当代] 何永沂	锁开帆影风方正，花拥琼楼夜不阑。倘起朱光当百感，为时重谱望江南。
不作闲医又嗜书	[当代] 何永沂	黄卷堆床拾几珠，嗟时逝者如斯夫。难全世事吾能味，不作闲医又嗜书。
汝伦兄胃病发作以诗寄问疾相慰之意	[当代] 何永沂	难得摘冠归百姓，从来拼命是三郎。累纵千杯伤了胃，圣贤寂寞酒精狂。
题李经纶兄诗文集	[当代] 何永沂	宇间摧朽布新时，高隐山城有所思。留得板桥霜迹在，萧萧竹影诵君诗。
感事	[当代] 何永沂	六朝如梦梦新声，旧柳烟笼未赋情。人道旌旗能蔽日，依然潮打石头城。
拙文《侯井天和他的〈聂绀弩旧体诗全编}》发表有作	[当代] 何永沂	椽笔题天撼满天，魂应尽化月如烟。十年注聂鹃啼血，合让侯公诗史传。
咏吴晗	[当代] 何永沂	可怜遵命有文章，命数如斯彀早张。失算清华如不取，革文须另觅羔羊。
《吴宓与陈寅恪》读后有作	[当代] 何永沂	驱鱼涸辙相濡意，坠雁南天问讯情。守道同趋无尽劫，玉壶击碎有回声。
咏史	[当代] 何永沂	风云变幻大皇旗，人事凭神说是非。举国曾欢烹巨蟹，低头又见小蟛蜞。
十年再会梁小萍有赠 其五	[当代] 何永沂	童真野趣若餐霞，秀丽狂雄大反差。墨韵出神趋化境，卷中天地聚精华。
十年再会梁小萍有赠 其四	[当代] 何永沂	甘苦南园共品茶，桃花依旧柳蒙纱。十年一觉瀛洲梦，艺海沉浮又一家。
十年再会梁小萍有赠 其三	[当代] 何永沂	悟透无边不复嗟，手挥铁笔笑红牙。大江东去云崩石，六合苍茫立一娃。
十年再会梁小萍有赠 其二	[当代] 何永沂	飘萍身世又天涯，想象机场泪欲麻。境到桃源岂非份，小桥流水有人家。
十年再会梁小萍有赠 其一	[当代] 何永沂	初作萍飘异地家，一蓑烟雨木棉花。少年识得愁滋味，看浊流狂万顷沙。
牛年应节诗	[当代] 何永沂	一从大地起真龙，坑了群儒累了农。牛年莫说牛栏事，问杏花村梦牧童。
遣怀	[当代] 何永沂	多情不敌千头绪，百变难逃五指山。尚有诗真能一泄，花溪流影月微弯。
中秋夜读陆键东《陈寅恪的最后贰拾年》题后 其十二	[当代] 何永沂	掩卷深宵对玉壶，一轮清透闷葫芦。纵横史笔传神处，不探高寒不得珠。
中秋夜读陆键东《陈寅恪的最后贰拾年》题后 其十一	[当代] 何永沂	晚年心史寄红妆，一卷深诗暗码藏。后世相知缘未尽，江山回首梦千场。
中秋夜读陆键东《陈寅恪的最后贰拾年》题后 其五	[当代] 何永沂	百花齐放百家痴，一朵祥云映帝旗。洞察阳谋能有几，目光如炬鬓如丝。
中秋夜读陆键东《陈寅恪的最后贰拾年》题后 其四	[当代] 何永沂	举国才人竞舞绸，尘间何处可言忧。纵然不入君皇彀，未采苹花丧自由。
中秋夜读陆键东《陈寅恪的最后贰拾年》题后 其三	[当代] 何永沂	百年史学领风骚，莽莽群山欲比高。一夕世人皆欲杀，为文请命合魂消。
中秋夜读陆键东《陈寅恪的最后贰拾年》题后 其二	[当代] 何永沂	驮经白马本真龙，柯烂长安局未终。龙惯卷风天劫在，倚藤空幻小桃红。
中秋夜读陆键东《陈寅恪的最后贰拾年》题后 其一	[当代] 何永沂	独自神思道永光，嶙嶒骨硬气轩昂。是非身后谁天问，铁板铿然听陆郎。
集《雪轩诗钞》句赠陈雪轩先生	[当代] 何永沂	留得前时旧烧痕，闲将冷语铸诗魂。头衔右派来非易，吟啸乾坤论过秦。
读文学史有作	[当代] 何永沂	沙数诗词称应制，狱囚文字失天真。诗凭人性精魂铸，文到非人付史坟。
报载日本首相参拜靖国神社忆南京大屠杀事感而赋此 其一	[当代] 何永沂	铁骑纵横恨未烟，屠城武士道无天。劝君且勒悬崖马，一杀仇深五十年。
市场口占	[当代] 何永沂	知命人生别样情，青黄相接大升平。五更排队童年事，珍重长街卖菜声。
忽梦廿多年前深夜出诊事醒来有作	[当代] 何永沂	万山怪影撑天幕，一路微光觉月钩。梦旧尚惊泥径险，榕盘犬吠是村头。
聂绀弩逝世十周年有作二首 其二	[当代] 何永沂	吹尽狂沙千古事，吟成痛史寸心知。笑谈脸刻黄金印，赢得人笺五草诗。
聂绀弩逝世十周年有作二首 其一	[当代] 何永沂	蛇神飞上凤凰枝，笑此一时彼一时。尽主陶朱尊救世，忽闻堪傲绀弩诗。
京华行 其八 归来	[当代] 何永沂	归来又见雨丝丝，芳草娇杨赚尽诗。镇海一楼红影湿，木棉英发正当时。
京华行 其七 神鸦	[当代] 何永沂	月暗成群立树桠，南人听鼓讶神鸦。城河纵有冰难化，宫柳迎风已欲芽。
京华行 其六 故宫	[当代] 何永沂	雨打风流空紫禁，将成民苦咒金銮。行到花园惊绝世，松亭柏石绕轻烟。
京华行 其五 十三陵	[当代] 何永沂	苍苍古柏蔽神京，死极奢华一脉承。自气西来皇气尽，新陵凄对十三陵。
京华行 其四 广场	[当代] 何永沂	一见高碑感慨慷，尘间有事未能忘。都门浩浩幽燕气，赢得儒生泪数行。
京华行 其三 颐和园	[当代] 何永沂	山呼万寿殿巍峨，两度雌皇舞且歌。人世几回闲倚石？静看风涌画船波。
京华行 其二 长城	[当代] 何永沂	屹屹秦关碎碎冰，披襟健步拥风声。我来不作非非想，肃视危峰跃古城。
京华行 其一 降落	[当代] 何永沂	左右云涛幻白苍，重来卅载忆荒唐。当年万岁人何在？压酒湘姬唱霸王。
打油三首论打油 其三	[当代] 何永沂	秦坑秦火两悠悠，一片晴天尚可偷。方家多道温柔好，我爱诗真略带油。
打油三首论打油 其二	[当代] 何永沂	当年何处望神州，雅士纷纷赋打油。思深痛定不言痛，万种荒唐好个秋。
打油三首论打油 其一	[当代] 何永沂	打油诗是救心丹，块垒全消免结癌。保命最宜多笑笑，不平且付笑谈间。
清新县记游 其二	[当代] 何永沂	天底岚迷山莽莽，枝头翠跃鸟喳喳。玉鉴琼田三万顷，销魂一笑待桃花。
清新县记游 其一	[当代] 何永沂	童心呆气酒千卮，满座谐言满座诗。能不设防真大乐，吾徒难合合难移。
感事呈李汝伦兄	[当代] 何永沂	傲立南天啸大潮，崩云卷雪合吹箫。柴门闻吠寻常事，识得文痞旧姓姚。
有寄	[当代] 何永沂	才溢常源探大漠，诗成欲寄有南昌。君能恕我无脂粉，感慨横来又一章。
偶作 其二	[当代] 何永沂	形象难能定正方，思维天马任飞翔。自嫌诗少温柔味，不上君家大雅堂。
偶作 其一	[当代] 何永沂	惯向花间夸獭祭，怯于海底听龙吟。皇叔因刘炫正统，狂言吾起十年喑。
自题《点灯续集》 其六	[当代] 何永沂	白粥无盐油煠鬼，彩笺一阕浪淘沙。年来最是诗难戒，吹笛梅边雪亦花。
自题《点灯续集》 其五	[当代] 何永沂	探维摩病平生快，梦洛神波一卷痴。醉态百出充作手，无前史例夜灯知。
自题《点灯续集》 其四	[当代] 何永沂	浩浩千堆击石澜，孤吟人得大空间。天生性野休移格，媚雅翻如媚俗难。
自题《点灯续集》 其三	[当代] 何永沂	寒泉入梦石浮霜，谁为春迟乞紫皇。一种心灵游戏事，未成曲调意先狂。
自题《点灯续集》 其二	[当代] 何永沂	隔雨红楼虚幻境，漫天黄叶啸深秋。不是佳人不是贼，但抛洁稿付潮头。
自题《点灯续集》 其一	[当代] 何永沂	点灯续集再编年，空谷回音一片天。百结情怀诗未老，童心非梦朔非仙。
自题《点灯集》 其六	[当代] 何永沂	歌暴尊秦颂圣时，谁能风骨似梅枝。江湖珍重董狐笔，不写人间造孽诗。
自题《点灯集》 其五	[当代] 何永沂	劫有馀哀人半老，史无前例幻全消。世间信有诗长久，留待渔家唱旧朝。
自题《点灯集》 其四	[当代] 何永沂	行之有素板桥霜，回首初衷渺渺茫。收拾情怀归一卷，长河落日咒天荒。
自题《点灯集》 其三	[当代] 何永沂	先有迷痴后有诗，诗来多值夜寒时。庄生晓梦托蝴蝶，我辈真情问酒卮。
自题《点灯集》 其二	[当代] 何永沂	问君何苦苦吟诗，肯负山枫似火时。最是溪清洄皓影，憨猴捞月一场痴。
读诗偶感	[当代] 何永沂	公文押韵尽陈词，假古充新废电池。多向神台呼万岁，几人识得性灵诗。
偷天	[当代] 何永沂	逍遥陶我三分酒，吟咏偷他一片天。不变诗襟容万变，无缘过海亦神仙。
咏史	[当代] 何永沂	店挂羊头施黑药，谁能虎项解金铃。可怜救世真无主，兼得均平又太平。
五十放言集定庵诗	[当代] 何永沂	幽光狂慧复中宵，尘劫成尘感不销。赖是小时清梦到，四厢花影怒于潮。
愚人节打油	[当代] 何永沂	居然戏假能成节，堪令吾徒眼界新。皇历重掀一页页，宫中何日不愚人。
读《严霜诗词钞》有感二首 其二	[当代] 何永沂	夜倾碧血写芳词，大漠呼真酒浊卮。掩卷观星生怅惘，江山无劫便无诗。
喀什杂诗六章 其六	[当代] 伯昏子	萋卉长埋鼙鼓声，两抔净土对昭明。羊群犹解分歧路，万类须参二世情。
喀什杂诗六章 其五	[当代] 伯昏子	春风几度入疆来，红匾旌旗动地开。朱紫咸非昔流戍，边荒自可筑瑶台。
喀什杂诗六章 其四	[当代] 伯昏子	泥花飞溅器成行，欲问钧轮忽感伤。前世今生几回转，庄周梦蝶费思量。
喀什杂诗六章 其三	[当代] 伯昏子	烤肉蜜瓜香正浓，新馕待出火炉红。但闻唤礼声连汉，齐向真天拜五功。
喀什杂诗六章 其二	[当代] 伯昏子	沧桑诗壁仰蜿蜒，白玉青金拱月圆。千古箴规垂帝范，谁移日驭下陲边。
喀什杂诗六章 其一	[当代] 伯昏子	方祠轮奂对越新，一尝沙枣自生津。游人但问香妃事，不识天音化古民。
西域咏史 其七	[当代] 伯昏子	婕妤堪拟汉家班，歌赋洋洋集凤翰。法曲遗音传十二，雄声朔野鸭儿看。
西域咏史 其六	[当代] 伯昏子	羌笛悠悠声已歇，红歌处处荡军屯。汉儿坐壁闲无事，但把犁锄望玉门。
西域咏史 其四	[当代] 伯昏子	寒矢周遭齧骨来，青春岁岁葬枯荄。流人曾泣边城菊，萧杀祗今无处开。
西域咏史 其三	[当代] 伯昏子	霜原莽野走群豪，森列戈兵洗怒涛。空谷犹传齐克尔，天园但隔碛沙高。
西域咏史 其二	[当代] 伯昏子	鸳鸯海上惊飙疾，虎首山边望祀空。尚有閒田待周质，壁间何日挂刀弓。
西域咏史 其一	[当代] 伯昏子	旌旆遥离瀚海间，特勤指顾在天山。但怜旧字无人识，一没滔滔终不还。
与同窗重逢又别	[当代] 伯昏子	万里风吹万里舟，皇居叶落又惊秋。伶仃洋外何须叹，沧海生涯贵自由。
绝句	[当代] 伯昏子	江山槛外淡成灰，盐汁犹难引驾回。露泪悬窗看似梦，谁怜风雨下瀛台。
雒诵堂端午雅集上作	[当代] 伯昏子	香菰角黍自含情，灼灼榴花照血凝。醒醉长怀千载下，离骚一曲散弦冰。
网友言于书店购得拙作读罢有国风小雅之遗思余赋一绝以谢青及	[当代] 伯昏子	雅颂安知何所归，旧邦新命尚幽微。变声应惧乱弦柱，不共缉熙吹画帏。
和人	[当代] 伯昏子	朝服迎傩杂鼓铃，冤魂亿兆岂无灵。但将赴火鹿台日，唱与佳人梦里听。
平安夜闲吟	[当代] 伯昏子	荒城茅店卧刍薪，景曜初升四海春。今夜琼霄半轮月，应怜赤县尚沉沦。
晨登宝石山望断桥	[当代] 伯昏子	古洞栖云钓渚邻，霜红浓处染岩皴。乍闻啼啭破新梦，应怨林中遛鸟人。
题断桥残雪	[当代] 伯昏子	鹤羽飘飘早惯看，湖光鬓影共凋残。但埋朽骨在清雪，直与春心到绝寒。
无题	[当代] 伯昏子	才瞻凤诏即弹冠，永巷青苔忽若乾。漫检长门旧时赋，涟涟翻作美新看。
谢周君清印寄诗集一帙	[当代] 伯昏子	雁去琴台和正寒，秋风无际渡桑干。万方赢得周郎顾，旧国遥思梦尚难。
西湖晚眺	[当代] 伯昏子	画阁屏山下夕曛，云裳水佩怅携分。坐看千古风流事，半在湖心半在坟。
崇一堂礼拜感赋	[当代] 伯昏子	白露草间差拟霜，吴盐粒粒撒神光。溪涯旖旎思寻戴，空忆当时旧道场。
奉和朝歌子《癸巳中秋感事》	[当代] 伯昏子	难驱幽浊一轮光，不学周南若面墙。料得他年衰草下，金人承露说荒凉。
答昆阳子	[当代] 伯昏子	葭影摇摇白露生，鹿鸣又别玉轮清。俱为秋雨飘零客，君寄江南我北行。
读鲁米诗，拟苏菲主义	[当代] 伯昏子	谁是醉中倾国人，玉钟彩袖掩珠唇。缁帷秉烛深深觅，若见安然一妙身。
秦陇杂诗 其九	[当代] 伯昏子	青云驰险荷天恩，闇世驱魔赖景尊。书殿颁开大秦寺，法流十道启羊门。
秦陇杂诗 其八	[当代] 伯昏子	传译流美忆盛时，贝叶重寻惜已迟。鹄影看从五陵落，风烟破碎竟何之。
秦陇杂诗 其七	[当代] 伯昏子	省心楼上穆安津，大吕雷音召拜真。花木犹知寅临照，向风一例伏微身。
秦陇杂诗 其六	[当代] 伯昏子	岂曰无衣袍可同，奋斯武卫一群戎。翘翘辫髻皆斜特，自是西夷烈烈风。
秦陇杂诗 其五	[当代] 伯昏子	赳若生时鹰骏扬，一朝化俑仲尼伤。子车三子昔临穴，黄鸟交交止棘桑。
秦陇杂诗 其四	[当代] 伯昏子	散花楼已绝僧尘，幽洞连龛变暮晨。崖外遥岑尚清旷，愁生累此世间身。
秦陇杂诗 其三	[当代] 伯昏子	城阙已难啼旧乌，督辕曾亦走沙狐。閒人若问长安事，但寄贾生之废都。
秦陇杂诗 其二	[当代] 伯昏子	汉乐唐伎胥以沦，梳妆时世尚尖新。熙熙雁塔题铭处，谁作狂吟复雅人。
秦陇杂诗 其一	[当代] 伯昏子	青山难挽栈边云，佛窟梵音何处闻。枕梦空怜陇头月，当时曾照隗将军。
杂诗二章 其二	[当代] 伯昏子	海市氤氲望梦中，浮沉大邑若孤蓬。绛霄登陟谁扶坠，醒觅黄头是邓通。
杂诗二章 其一	[当代] 伯昏子	黑云镇压百重楼，疑是天心抱隐忧。昨夜笙歌人散尽，槐风吹雨梦尤稠。
过刘安墓	[当代] 伯昏子	露残红冷瘗荒宫，招隐萋萋思八公。时彦不谙丹鼎事，但从鸡犬学摩空。
绝句三章 其三	[当代] 伯昏子	艳妻煽处岂无期，剑气常随牛斗移。狼纛当时回铁甲，祗因遍地是男儿。
绝句三章 其二	[当代] 伯昏子	药山问对悟云瓶，御柳金河一梦醒。莫效穷途阮郎哭，长衢依旧耀寒星。
绝句三章 其一	[当代] 伯昏子	社鼓空喧绕暮鸦，关河仍锁祖龙家。召平不待秦亡后，安敢青门学种瓜。
龟兹杂咏六章 其六	[当代] 伯昏子	割势防萌事亦奇，榷牛引类一何慈。身形变化本空有，宿业愆深哪得知。
龟兹杂咏六章 其五	[当代] 伯昏子	荒城野树似沉眠，欲驭神龙谁执鞭。潜隐其灵或尚在，祗无圣主到池边。
龟兹杂咏六章 其四	[当代] 伯昏子	敷金摛锦叠砗磲，寺阁氤氲近帝居。金象中宵何事去，空留宫赋唱干旟。
龟兹杂咏六章 其三	[当代] 伯昏子	卓尔雄邦沙碛中，岧峣葱岭望难通。纵然定远真豪俊，不赖群夷计亦穷。
龟兹杂咏六章 其二	[当代] 伯昏子	歌吹缯绫乐且耽，乌孙主婿宠恩覃。回宫更治汉依仗，非马非驴入笑谈。
龟兹杂咏六章 其一	[当代] 伯昏子	贰师游旂过岌峘，轮台阡陌等閒看。谢书未达长安阙，已殛杅弥太子丹。
题丁观加先生《太行深秋》	[当代] 伯昏子	古道西风入莽苍，艰哉曲阪负斜阳。孤征哪管河声远，但踏枫林嘶晚霜。
雨中访津市孟姜女庙	[当代] 伯昏子	傩歌已歇化氤氲，荒树衰兰澧水滨。窈窕隳堂怜女志，奈何百代尚名秦。
读《新约雅各书》三首 其三	[当代] 伯昏子	明月家山唱式微，忍看佳夕掩孤扉。甄陶万物终须老，羁旅生涯命岂非。
读《新约雅各书》三首 其二	[当代] 伯昏子	亦曾持鉴睹真容，追效未遑亡影踪。闻道不行终靡补，徒听宿鸟恨暝峰。
读《新约雅各书》三首 其一	[当代] 伯昏子	口舌虽微出大言，迩来星火即燎原。荼毗台上焚身却，此物犹思烬里翻。
珍珠泉，在寿县八公山麓，又名咄泉，闻声则下出汩汩	[当代] 伯昏子	山野少闻车马声，屑珠总为客尘惊。俯思人海凭谁咄，泡影万千看死生。
仲春至张北草原	[当代] 伯昏子	四面风声响急弦，流云惊似鹘飞天。冰崖衰草皆人立，不见鼙旌下嶂烟。
清角来京，和问余斋主人	[当代] 伯昏子	丁香花雨碾尘轮，秉烛煌煌月又新。此处今宵客闲坐，他年此处坐何人。
和晋如	[当代] 伯昏子	旧弦重整拟当时，半掩琵琶宠欲期。歌乐山前赤旗乱，香消薄命倩谁知。
访肥城，主人赠以桃木剑	[当代] 伯昏子	野望疏林系苇苕，北风犹自送寒寥。怆然负剑都门去，愧我无能斩鬼魈。
寄军持	[当代] 伯昏子	正音妙意曲中论，湖海元龙气可吞。他日闲舟相与坐，听君弹指动江魂。
寄沈尘色	[当代] 伯昏子	定边人说霍骠姚，马上归来对绛绡。欲问鸿书何处达，海门烟树觅双骄。
偶题	[当代] 伯昏子	春云薄雾暗林霏，采药刘郎竟不归。粉泪应须化精卫，直当衔石向涛飞。
绝句三章 其三	[当代] 伯昏子	早课晓窗悬烛痕，何须鸡唱定晨昏。疏星渐落如先哲，笑我仍为寄旅人。
绝句三章 其二	[当代] 伯昏子	轮囷世界至何期，草木痴騃那得知。色驳或呈无限意，生涯美岂在终时。
绝句三章 其一	[当代] 伯昏子	鸾镜前过见发眉，星星已是染霜衰。镜中之我何真实，镜外之人却是谁。
寄江洪	[当代] 伯昏子	梅兰植苑忆乡关，叵耐僽风兼雨僝。更觅仙姝天上种，遣教香国领群蛮。
读加缪《一体两面》并赠人	[当代] 伯昏子	未厌游心物外踪，墓中墓外语喁喁。死生相隔虽一线，俱在光尘同冶熔。
双龙山夜宿	[当代] 伯昏子	夏谷森森缺月弯，风蝉不顾彻幽山。翠虬虽耄难轻去，乘夜犹兴怪雨还。
闲赋	[当代] 伯昏子	高树深阴鸟寄窠，清钟隐雨意如何。依栏不觉渐衣湿，但望陂塘涨碧波。
闲赋	[当代] 伯昏子	湖窗急雨鼓仍催，渐落闲花渐熟梅。魂断那堪歌吹梦，瀛台无处避惊雷。
北川八景 其八 禹穴慈风（禹里乡禹穴）	[当代] 伯昏子	史公探穴辨慈恩，杨子遗铭指画存。山女今捞赤琼石，斑斑犹带洗儿痕。
北川八景 其七 盈衢歌笛	[当代] 伯昏子	羌管满城歌满衢，融融新宅阖欢愉。玉轮一夜转龙舞，自是升平风日殊。
北川八景 其六 故垒清影（老县城废墟）	[当代] 伯昏子	谁遣五丁崩蜀山，哀歌犹荡断云间。今宵残牖看新月，犹照清魂渡曲关。
北川八景 其五 堰水游云（唐家山堰塞湖）	[当代] 伯昏子	高峡深湖碧胜天，游云倒映为谁怜。漾波不肯无情去，要与山盟结永年。
北川八景 其四 辛夷香谷（桂溪乡药王谷）	[当代] 伯昏子	闲泉空壑觅幽芳，漫说仙人采药房。涤得尘忧俗虑尽，花荣花谢又何妨。
北川八景 其三 神猿洞天（桂溪乡猿王洞）	[当代] 伯昏子	听猿迷殿赏画楹，径入太虚光璀莹。惊此沧桑几寸石，乃由滴水百年成。
杂咏三十首，选廿七 其十一	[当代] 添雪斋	一地西风吹欲止，黄天漠土无从视。荒田惟看白头翁，漫说儿年经国史。
杂咏三十首，选廿七 其十	[当代] 添雪斋	来时无路辨存灭，铁马一声于废阙。怎有江山知幻真，分明寒色到秋月。
杂咏三十首，选廿七 其九	[当代] 添雪斋	入眼苍云禅意杂，形骸一幅凭人踏。商风白发为何生？容我醉前诗作答。
杂咏三十首，选廿七 其八	[当代] 添雪斋	世间借说世情薄，逝矣悲哉人自度。遂与秋心草木知，一林槁叶得风落。
杂咏三十首，选廿七 其七	[当代] 添雪斋	寒枫十里西风熟，断壁无心听夜哭。销尽人间五百年，春秋皆是帝京服。
杂咏三十首，选廿七 其六	[当代] 添雪斋	朔漠扬烟古道旁，重城尽处有斜阳。暮云一色著金紫，曾说当年衣汉皇。
杂咏三十首，选廿七 其五	[当代] 添雪斋	尔汝扶风寻大义，行歌醉起更无忌。一身云塞夕阳边，不屑折腰刀笔吏。
杂咏三十首，选廿七 其四	[当代] 添雪斋	去尽孤村寒树碧，萧然一叶秋云白。斜阳渐老入僧门，古壁西风偏逐客。
杂咏三十首，选廿七 其三	[当代] 添雪斋	千年旧事尚如昨，君国名都人鬼落。闻哭东望可问天？矢心已没长城脚。
杂咏三十首，选廿七 其二	[当代] 添雪斋	自于生死问三界，死灭生无如草芥。白室悬空物外心，渐将姓字入閒话。
杂咏三十首，选廿七 其一	[当代] 添雪斋	托信秋风剧可怜，因知别路有三千。三千风路纵能到，只恐当时已隔年。
谓今冬多雪天寒感而曰	[当代] 添雪斋	陨落一生冰雪花，高寒终是满天涯。试看风浊掩流火，累累群氓无此嗟。
七绝九章七十二首（选六十三） 其六十三	[当代] 添雪斋	一梦换来添雪斋，无名花落满残阶。恍然冷月空明地，收尔痴心收我骸。
七绝九章七十二首（选六十三） 其六十二	[当代] 添雪斋	几许秋风叹息过，而今黄叶已无歌。我心不幻释迦路，剩得孤星入夜河。
七绝九章七十二首（选六十三） 其六十一	[当代] 添雪斋	我因我眼看人间，明灭星辰漂泊还。一曲沙中凄乐过，知其渐渐有苍颜。
七绝九章七十二首（选六十三） 其六十	[当代] 添雪斋	人集苑时吾集枯，秋声零雨视之无。每怀幽独不知矣，一夜听风在漏壶。
七绝九章七十二首（选六十三） 其五十九	[当代] 添雪斋	我知我梦随风徂，聊乱伤时非子欤。且忘野原秋气下，枯形无物以冯虚。
七绝九章七十二首（选六十三） 其五十八	[当代] 添雪斋	彼岸花开是梦初，朝开暮落无怜渠。为今我亦知天意，非相一生如蝶胥。
七绝九章七十二首（选六十三） 其五十七	[当代] 添雪斋	谁放清音向晚依，萧然瑟瑟野之薇。冷宵著尽风前露，是此天心有泪挥。
七绝九章七十二首（选六十三） 其五十六 梦初	[当代] 添雪斋	有梦千里无处飞，风前于我看心违。今生折翼不堪负，胡不归兮归不归？
七绝九章七十二首（选六十三） 其五十五	[当代] 添雪斋	总堪思处不堪思，我问天风为甚时。深入世流廿馀载，只今归路每迟迟。
七绝九章七十二首（选六十三） 其五十四	[当代] 添雪斋	知不可知随梦痴，行迷坐忘旧年词。因渠天意有时有，使尔悲心斯若斯。
七绝九章七十二首（选六十三） 其五十三	[当代] 添雪斋	漠野有风临碧江，于斜阳处看眉庞。何如夹岸一舟子，是夜深寒透小窗。
七绝九章七十二首（选六十三） 其五十二	[当代] 添雪斋	昔我生时将恸忘，莽原暮色多悲怆。千秋狂性已过之，何必诸天随佛唱。
七绝九章七十二首（选六十三） 其五十一	[当代] 添雪斋	天与我心无定踪，高寒结伴两相从。星霜原作死灰看，了了西天第几峰。
七绝九章七十二首（选六十三） 其五十	[当代] 添雪斋	梦中霎地偶然逢，惊醒还因断续钟。每看临风多散落，悔她何必做芙蓉。
七绝九章七十二首（选六十三） 其四十九	[当代] 添雪斋	我梦存身东海东，残阳嬴骨落涛红。一番风里一番事，不问今宵同不同。
七绝九章七十二首（选六十三） 其四十八 如风	[当代] 添雪斋	我与年时皆似风，不知前路已朦朦。苍茫重过秋原地，聊用伤心换折衷。
七绝九章七十二首（选六十三） 其四十七	[当代] 添雪斋	今夜流萤似旧年，今时旧梦不堪怜。一庭星火冷颜色，与子翻飞于惘然。
七绝九章七十二首（选六十三） 其四十六	[当代] 添雪斋	吾诗不欲与人识，独夜相知寒暑极。今有风霜无处栖，离披新露寻常忆。
七绝九章七十二首（选六十三） 其四十五	[当代] 添雪斋	古梦原来天定夺，风间劫火两裁割。不知星月渐苍茫，不复人间记空阔。
七绝九章七十二首（选六十三） 其四十四	[当代] 添雪斋	我心我愿放尘埃，何必微躯垒帝台。是夕曾窥未来境，狂潮欲拥暗波来。
七绝九章七十二首（选六十三） 其四十三	[当代] 添雪斋	曷日黄昏逢烈雨，狂潮雷火两相持。苍天掀此滂沱意，是为人间恸哭时？
七绝九章七十二首（选六十三） 其四十二	[当代] 添雪斋	此夜无由有风哭，一声抑悒一声速。犹如二十五弦音，携上荒原随古木。
七绝九章七十二首（选六十三） 其四十一	[当代] 添雪斋	我住人间第几家？一生随意落天涯。东风更做消磨者，吹破檐前杏子花。
七绝九章七十二首（选六十三） 其四十 大明	[当代] 添雪斋	大明宫外一千年，半壁黄沙半壁天。生死浮休无所若，荆榛冷日自推迁。
七绝九章七十二首（选六十三） 其三十九	[当代] 添雪斋	一百年时不复来，此间遍是两心哀。惟馀身后木兰树，和著初寒淡淡开。
七绝九章七十二首（选六十三） 其三十八	[当代] 添雪斋	只合西风逐我真，欲燃心骨做星辰。乞无三万长天碧，独此萧然太息人。
七绝九章七十二首（选六十三） 其三十七	[当代] 添雪斋	千年砂色千年积，已使春秋无印迹。惟我空林绝域风，临流携恸到寒夕。
七绝九章七十二首（选六十三） 其三十六	[当代] 添雪斋	春之末迹风中示，九十日间多灭事。半树碧梧无此歌，萧萧一己说闲字。
七绝九章七十二首（选六十三） 其三十五	[当代] 添雪斋	别来新月亦苍寒，争惹风丝于发端。戚彼独兮忧彼恻，夜之漫漫寐之难。
七绝九章七十二首（选六十三） 其三十四	[当代] 添雪斋	风林一夜满黄虚，心冷渐从尘下书。野哭今时曾似我，歌兮但忘梦之初。
七绝九章七十二首（选六十三） 其三十三	[当代] 添雪斋	心如落叶两飘飞，入世方知与世违。恰似西陵云外树，只随寒色浸残晖。
七绝九章七十二首（选六十三） 其三十二 无定	[当代] 添雪斋	无定因风风又袭，心时看尽百忧集。苦搜异道数千年，直使天生山鬼泣。
七绝九章七十二首（选六十三） 其三十一	[当代] 添雪斋	已无名姓在今夕，陌路如河天影碧。去未去兮归未归，一时子夜息心迹。
七绝九章七十二首（选六十三） 其三十	[当代] 添雪斋	五百年皆无我么？置心沧海惘然过。于今历睹梦中梦，终不知其生若何。
七绝九章七十二首（选六十三） 其二十九	[当代] 添雪斋	人间可有伤心者？渐把悲风暗相惹。向晚绯花梦后时，依稀怜汝碧纱下。
七绝九章七十二首（选六十三） 其二十八	[当代] 添雪斋	苍苍不是柳新色，漠漠仍非我心识。几处再传风曲声，渐随寒气两相忆。
七绝九章七十二首（选六十三） 其二十七	[当代] 添雪斋	九州黄土依然在，春雪一坯山色黛。于此天心惨澹间，独渠解得苍凉态？
七绝九章七十二首（选六十三） 其二十六	[当代] 添雪斋	未知此水去如何，无息潜行难复歌。同是源于不归处，同是似我这般么？
七绝九章七十二首（选六十三） 其二十五	[当代] 添雪斋	吾要天知吾意薄，一生几度相思错。怎将风力苦催寒？重立廿年生死约。
七绝九章七十二首（选六十三） 其二十四 寂灭	[当代] 添雪斋	寂灭边缘与风逐，死生皆梦何须卜？不亲天地失声过，我有我歌随我哭。
七绝九章七十二首（选六十三） 其二十三	[当代] 添雪斋	江之北共江之南，念念今宵两不堪。风起皆从寒色去，独留一水过伽蓝。
七绝九章七十二首（选六十三） 其二十二	[当代] 添雪斋	忆昔非关时夜暗，我心无我亦无憾。只将浅浅杏黄衫，染作眉前春淡淡。
七绝九章七十二首（选六十三） 其二十一	[当代] 添雪斋	一天尽处紫云稠，横出暮中烟水舟。莫问孤舟何所载，于今堪忘不堪收。
七绝九章七十二首（选六十三） 其二十	[当代] 添雪斋	说尽闲时声断续，此心已没尘之欲。七山八海界中看，立灭三千终一局。
七绝九章七十二首（选六十三） 其十九 弗思（选五）	[当代] 添雪斋	人生若只如初见，何必伤残诗几卷。我失我心谁复知？生于无奈生于倦。
七绝九章七十二首（选六十三） 其十八	[当代] 添雪斋	隔梦人如隔世花，绝相思日绝生涯。心轻梦远早知矣，谁与吹寒到我家？
七绝九章七十二首（选六十三） 其十七	[当代] 添雪斋	昨夜梦中听浅唱，方知此曲未堪忘。一生多少不缘词，写在心伤痕迹上。
七绝九章七十二首（选六十三） 其十六	[当代] 添雪斋	淡到无心待几时，满襟痕泪是谁诗？欲寻暗雨重相问，一院青芜了不知。
七绝九章七十二首（选六十三） 其十五	[当代] 添雪斋	风知我有轻生意，寂寂相随不相弃。似此君心我自知，于生于死两无忌。
七绝九章七十二首（选六十三） 其十四	[当代] 添雪斋	又到今春风雨夕，一阶花落委尘积。故思离合两相随，并入残枝重化碧。
七绝九章七十二首（选六十三） 其十三	[当代] 添雪斋	千年听老砂之语，风色结为飘泊旅。何世一声迷岸歌？不同来者不同去。
七绝九章七十二首（选六十三） 其十二 闲说（选七）	[当代] 添雪斋	欲归无定问知否，容我随风相忘久。若与君心同一痴，心期怎放断肠后？
七绝九章七十二首（选六十三） 其十一	[当代] 添雪斋	怕看梦里轻裳紫，所历惊心由此始。梦既无缘到彼方，相思两字怎堪视？
七绝九章七十二首（选六十三） 其十	[当代] 添雪斋	今生自诩已无愁，漫把沈吟放暮秋。历历冬风交影过，偶然遗下半分忧。
七绝九章七十二首（选六十三） 其九	[当代] 添雪斋	经年未问心如此，子谓我心愁在子。夜夜结风谁复知？从来相隔总相似。
七绝九章七十二首（选六十三） 其八	[当代] 添雪斋	痛过三生未觉深，风声默默泣声喑。于心黯处听天籁，淡向冷空何必寻？
七绝九章七十二首（选六十三） 其七	[当代] 添雪斋	欲向诸天问一生，因何旧影梦中萦。因何负此轮回债，误做今宵不了情。
七绝九章七十二首（选六十三） 其六 碎语（选六）	[当代] 添雪斋	君说心伤我亦伤，遥知去路两长长。非关生死非关事，可奈无缘存彼香。
七绝九章七十二首（选六十三） 其五	[当代] 添雪斋	阴云不雨半城看，谁与冬风离别难？只待归心随梦落，一天惨澹一天寒。
七绝九章七十二首（选六十三） 其四	[当代] 添雪斋	心头旧影淡如秋，眼底风花无所留。欲向暗香求一梦，一生一梦已奢求。
七绝九章七十二首（选六十三） 其三	[当代] 添雪斋	一城烟雨色深青，映汝心空尘远瞑。既是从风漂泊客，自当今夜独忘形。
七绝九章七十二首（选六十三） 其二	[当代] 添雪斋	别路迟迟回望深，冷风与我各相喑。伤形一念同君否？君莫问来吾莫寻。
七绝九章七十二首（选六十三） 其一 偶感（选五）	[当代] 添雪斋	枕上青丝梦里萦，馀香一段映卿卿。三生已使无相遇，今许重逢第四生？
闻予广告获全国银奖有感	[当代] 添雪斋	微灯恋在白衣轻，清梵结于星外星。我本红尘零落子，无名身后是空冥。
魇语之诗篇——妖夜八章 其八	[当代] 添雪斋	一夜忍冬成冷白，一痕青粉落苍苔。偶然残蝶争飞过，满眼繁华心上灰。
魇语之诗篇——妖夜八章 其七	[当代] 添雪斋	末世界中遗世音，教堂谁奏管风琴。风中淹灭玫瑰色，冷漠何如圣母心。
魇语之诗篇——妖夜八章 其六	[当代] 添雪斋	千张废纸满街头，僵硬都城倦意眸。苦笑淩晨中失落，天空涌现是寒流。
木兰花 斋中帘上绣大朵桃花	[当代] 魏新河	日边红杏瑶池柳，都是九重天上友。抟风且立白云端，伫看群星西向走。尽吸银河斟北斗，与尔同歌将进酒。无穷宇宙有涯生，太息今朝杯在手。
木兰花	[当代] 魏新河	碧桃红荔罗珍味，春在流霞杯子内。与君同自九天回，来作人间仙侣会。月彩星辉常满袂，玉手纤纤曾抚彗。小诗一叶记今朝，同在桃花帘下醉。
春日大寒与肖坐被中三首 其三	[当代] 卢青山	梦已如花去，留此青青叶。所幸未秋霜，犹堪百日色。
春日大寒与肖坐被中三首 其二	[当代] 卢青山	春阴聚萧窗，窗里幽人卧。谁家无花树，忽落去年果。
春日大寒与肖坐被中三首 其一	[当代] 卢青山	一春喜反覆，四时遍已尝。却恐韶光速，青鬓即为霜。
三月十七日作	[当代] 卢青山	苍苍穹庐下，立足竟何地？心如粟芥舟，簸荡苍海里。
雪作五首 其五	[当代] 卢青山	雪冷不可触，触雪溶何易。请试抚吾心，毋为寒轻避。
雪作五首 其四	[当代] 卢青山	朔北雪如铁，江南如水柔。我意坚且牢，我心弱欲流。
雪作五首 其三	[当代] 卢青山	细雪何柔弱，我心久憔悴。愿君试掬之，化汝掌中泪。
雪作五首 其二	[当代] 卢青山	袅袅中天雪，盈盈难自持。我心岂欲堕，奈此岁寒时。
雪作五首 其一	[当代] 卢青山	微雪落冬泥，冬泥无所知。我心有所慕，如雪随空池。
系马桩口号	[当代] 卢青山	韶华千战尽，功业万言休。系马人何在？空江碧自流。
武汉珞珈山作 其三	[当代] 卢青山	疏花点涂侧，遒枝占石阴。翩来双鸟淡，不是世间禽。
遣兴	[当代] 卢青山	诗客语天真，还须刻玉心。山泉经百转，出瀑始天成。
观别	[当代] 卢青山	桥南观送别，郁郁草未秋。别者犹自可，观者泪双流。
送别	[当代] 卢青山	此去几时还，风回白鹭湾。儿童不识别，折柳学扬鞭。
记梦	[当代] 卢青山	大江横索漠，孤鸟过秋芦。乃在无事者，空然立荒丘。
读薛信	[当代] 卢青山	在水寻虾友，在山安鬼邻。鬓边拈落叶，还胜对花人。
春游登山顶	[当代] 卢青山	高天何所有？唯我与长风。长风本不至，狂夫唤与从。
过儿童乐园	[当代] 卢青山	向是残垣草，今过园值开。栏边遗旧瓦，寂寞望高台。
旧居	[当代] 卢青山	短壁经硝蚀，斜阳在小庭。越吟何所属？旧屋有新人。
春行作	[当代] 卢青山	高枝鸣好鸟，草坎系闲牛。春色何须问？乾坤一酒壶。
慈氏塔顶有树。塔在洞庭湖侧	[当代] 卢青山	枝远横过水，风巨欲招天。天纸洞庭墨，诗与兆人观。
无题	[当代] 卢青山	高尘平旧牍，冷壁对空池。故人如相忆，寄与落花诗。
小塘二首 其二	[当代] 卢青山	华城鸣远炮，寒树耸孤洲。寂寞清凉地，人塘两对酬。
小塘二首 其一	[当代] 卢青山	孤烟凝幽漠，衰草歇吟弹。独立黄昏里，心神入水寒。
忆旧二首 其二	[当代] 卢青山	月惊寒水动，人入夜香行。凉露归来处，卧秋村犬沉。
忆旧二首 其一	[当代] 卢青山	空山归晚钓，流水自川回。有竹闻相访，红窗带影来。
元旦学校庆祝，各处饰以霓虹灯，忽明忽灭	[当代] 卢青山	佳节近天涯，更无酒与花。可怜霓管好，细审似年华。
西安大唐芙蓉园曲水池畔独寻 其二	[当代] 卢青山	荷花间红白，啼鸟声高下。不谓北来尘，得此江南夏。
独宿瑞峰寺三首 其三	[当代] 卢青山	远听犬声吠，启门弥天雾。微风洒然来，竹露下如雨。
独宿瑞峰寺三首 其二	[当代] 卢青山	古寂漫空山，蛩螀堕渺莽。偶尔鸣一声，似作秋心痒。
独宿瑞峰寺三首 其一	[当代] 卢青山	山寺已无钟，四壁空如荡。且灭床头灯，好听秋虫响。
酒病稍愈，离院向山，往瑞峰寺涂中五首 其五	[当代] 卢青山	岚影时开合，依稀径可寻。林间初过雨，蛩响润如春。
杂诗	[当代] 卢青山	中夜醉吹箫，有声无调曲。此是自家心，本不要人读。
沈从文墓前作	[当代] 卢青山	五采生奇石，为榜先生灵。灵前沱江水，终古何青青。
凤凰	[当代] 卢青山	我来沱江边，逢人呼翠翠。此声无人应，堕向东流水。
山中	[当代] 卢青山	山间饶露意，天中明众星。夜深犬愈警，隔坳已先鸣。
同前古乐宫后得竹林少许，上荫炎日，竹叶满地，聊为小憩 其三	[当代] 卢青山	森森寒绿间，憩我一欹石。来亦不相迎，去亦不相惜。
同前古乐宫后得竹林少许，上荫炎日，竹叶满地，聊为小憩 其二	[当代] 卢青山	在枝青其光，在泥黄其色。鸟声堕地来，时复惊一叶。
同前古乐宫后得竹林少许，上荫炎日，竹叶满地，聊为小憩 其一	[当代] 卢青山	山隅屋之奥，修竹扶影立。似亦识人嚣，结林向幽僻。
2002.3.17听蛙	[当代] 卢青山	行坐如不觉，空山寂无涯。偶然抬首听，始知满处蛙。
偶书	[当代] 卢青山	未觉秋风来，已觉夏意往。淩明试开窗，疏雨满庭响。
三梦 其一	[当代] 卢青山	古黛苍苍横，落月茫茫冱。系缆枯树根，独辟荒崖住。
十一月肖将往宁乡故里。忆予向年尝随肖归乡度岁，数日间遍饮其亲族，乃作此赠之 其三	[当代] 卢青山	草塘浑浊鱼虾隐，与子山行下屋阶。冬来杂木枝都硬，老去姨娘背已歪。戏语竟招长夜累，隔年亲送小鞋来。此情欲报将何报？短纸微诗读自哀。
十一月肖将往宁乡故里。忆予向年尝随肖归乡度岁，数日间遍饮其亲族，乃作此赠之 其二	[当代] 卢青山	君家族戚居崖穴，朴似羲皇上世人。夜话红炉柴木火，晨炊青菜藿藜羹。嗟余客醉家家酒，暖此萍飘岁岁心。早为重来种棕树，可堪羁绁正埃尘。
十一月肖将往宁乡故里。忆予向年尝随肖归乡度岁，数日间遍饮其亲族，乃作此赠之 其一	[当代] 卢青山	忆同君走千山里，处处苍崖隐虎熊。小屋欹倾松腋下，横溪断续石槽中。春醪正醉迷归路，酣梦遂醒失去鸿。此去因君劳问取，奇材飞化想成龙。
枯坐姐处，穷极无聊，时王丽学打毛衣，记其景	[当代] 卢青山	上门无客犹当守，且试新技持毛衣。近市繁声入窗小，远天空景随暮低。似此双针算有事，偶然一句哼无题。灯幽渐觉神微渺，背光隐约见斜眉。
暴雨作	[当代] 卢青山	蝉啼鸟答自悠哉，忽尔长风振九垓。天挟奇峰超水去，雨驱阵马踏山来。人间不过争蛮触，帝力何须助鼓雷。不见虚堂闲袖手，有人微笑正持杯？
莲塘	[当代] 卢青山	幽隅一角静堪怜，碧叶盈盈飐浅湾。明日有花携酒好，此间无佛住心难。微茫独看归巢鸟，冷落谁陪入夜山。一霎荒云生暮雨，与人心境各深寒。
某夜共王、曾为十年前此日饮，皆大醉。明日赋此	[当代] 卢青山	十载之前火一燎，迄今胸腑尚枯焦。牧民不过愚民术，黔首须临斩首刀。黑白棕黄人有种，古今中外例难逃。谁能更记当时血，举国钱狂走浪涛。
病中半夜起作	[当代] 卢青山	崖下柴扉如穴处，青苔野蔓满阶同。花开夜雨微茫里，病起春窗冷淡中。欲觅嵚崎五禽戏，时依偃蹇六朝松。故人后日书相问，寄与枫山一叶红。
岳阳楼	[当代] 卢青山	楼头扰扰摩肩踵，楼外风栏独倚身。云梦泽连沧海水，微茫思接古人心。三山彭祖生还死，一舸杜陵病也贫？似立西空无限意，斜阳回眼看寰尘。
忽雨	[当代] 卢青山	忽雨忽风狂不住，徘徊日日望穷天。山深冷屋邻狐兔，岁暮枯怀等草菅。每忆平生能了了，何堪梦幻一年年。梧桐细蕾茸然动，知道春来又瞬间。
蜃景	[当代] 卢青山	蜃景微茫浮浩瀚，有人缥缈水云中。早知隔海来无路，每到登高望不穷。敢觅舟因双鬓在，思回首已一生空。遗躯剩葬嵯峨岸，听鼓长潮万古风。
记梦	[当代] 卢青山	苍穹其上水其下，此景何时能再哉。雌霓云边追雨至，雄风海上唤涛来。竟陪蒋诩埋三径，不挈卢敖出九垓。行到中天缘底事，忽然回首望尘埃。
共卢饮作，时皆钱尽	[当代] 卢青山	巨厦煌煌轿车疾，其旁赊饮两顽愚。我除债外无长物，君只杯边是勇夫。大道沉沦平莽海，小人跋扈走狂鱼。醉馀但喜重阳近，一笑同来灌菊区。
山居	[当代] 卢青山	乞食犹须仰世尘，可怜工业大文明。笼翎诺诺教圆舌，踞顶层层尽小人。赖有西山朝气爽，吹成北牖午风清。此间可老平生未？长夜梦回自抚心。
红楼	[当代] 卢青山	红楼三载苦徘徊，叠翠堆烟觅几回。环佩微闻春水渺，衣裙偶觑琐窗开。千门扣尽千重锁，一日真成一劫挨。久欲相抛抛自可，已然无路可归来。
君山作 其一	[当代] 卢青山	微茫一沫浮沧海，自古君山与浪推。七十多峰如此绿，三千许坳为谁岿。年头年尾心尤重，人去人来景况非。独倚斜阳湖上望，孤鸥自远自翔飞。
元旦卢智晖拽游君山。其同学丁、王共，游毕送二人归株洲	[当代] 卢青山	相逢一日许为难，七十二峰遍与探。交臂而过人海里，回头已渺雪鸿般。冬茶寂寂心全苦，古竹依依面更斑。闻道湘妃灵尚在，独看龙女怎能堪。
无题	[当代] 卢青山	年年痴守复痴寻，浑似青蝇扑牖身。欲进安能退安忍，此心无属梦无根。茫茫万里春谁看？莽莽千丝鬓自抻。一夜已兼今去世，岂须终古始摧魂。
九七年七月二十九抄成《后十日梦》随题其末	[当代] 卢青山	欲辍弦歌恨不能，将心掷鼎与谁烹？人间断梦飘天海，望里故园隔汉津。一住一归千宛转，其歌其哭两瞢腾。书成莫幸烦忧了，自亦书边梦里人。
梦至君山	[当代] 卢青山	敝服飘萧满面埃，碧风吹草浪相推。古今自变春随在，天地俱空我独来。故迹茫茫沙上字，前程渺渺望中梅。儿童岂识予悲喜？又逐东君笑打追。
李智国归自海南，自此不去。共饮至深夜，更聊至六时半，彼等熟卧，独作此诗，醉笔不知何语	[当代] 卢青山	秋气森森落洞庭，孤怀正赖故人申。三年瀚海飘回燕，一夜沧桑辗转心。且幸从今杯盏共，不妨回首别离频。倩看菊叶疏篱畔，似识君来早放金。
华容堤溃，忧王、薛甚亟，作书问讯，王信至却寄四首 其三	[当代] 卢青山	西湖处士梅安否？闻道新人到洞房。在昔曾蒙青眼顾，而今应妒黑甜乡。凤求鸾鸟非一一，操与使君亦双双。为我传言祝佳好，生儿当胜仲谋强。
华容堤溃，忧王、薛甚亟，作书问讯，王信至却寄四首 其二	[当代] 卢青山	落落登山日远望，故人宛在水中央。君当巨浸稽天日，我欲浮槎泛海航。一夕三回惊梦寐，十年二鬓忆沧桑。书来无恙兀然立，其喜其悲两断肠。
华容堤溃，忧王、薛甚亟，作书问讯，王信至却寄四首 其一	[当代] 卢青山	书来三页肠千折，问我幽居事短长。材不材间一身老，世出世法两般忘。友于山鬼和穷鬼，空却钱囊作酒囊。日居月诸临下土，与之共驶是吾方。
相逢	[当代] 卢青山	相逢娅姹事辛酸，二载梅枝放不完。记梦屡曾中夜起，寻花空得暮冬寒。将骑飘雪巡天宇，剩有孤舟寄海澜。已而已而吾倦矣，渊明杯盏正趺盘。
盈盈	[当代] 卢青山	盈盈陌上未桑青，束束心中茧已成。欲忍衷情如忍死，为求游女过求生。鸿濛寄意迷难辨，渤澥量波恨较深。昨夜微言心半露，又疑梦境不分明。
婵娟	[当代] 卢青山	婵娟冉冉实邪虚？蓬丈辽辽路莫驱。几见磨砖成玉镜？矢将填海作通衢。易抛无过要荒地，难测犹求径寸区。太息吾生安事此？老来回想应多馀。
醉与肖谈少日事，及明既醒，为赋二章，首章肖，次章己 其二	[当代] 卢青山	循回旦暮未曾闲，十载荒唐酒隐间。岂有人来空冀北？犹将梦去强图南。安归安归问终古，觅路觅路尽生年。六合苍茫幸馀子，不然孤泣与谁看。
醉与肖谈少日事，及明既醒，为赋二章，首章肖，次章己 其一	[当代] 卢青山	推变随时命也夫，中年曲折事临头。人生自古书镌板，志决从今磨转牛。干蛊父衰兼病疾，于归妇幼待雕锼。少年欲忆犹堪忆，但是情怀不可留。
世界	[当代] 卢青山	世界视吾一蚤虱，吾侬自视颇消魂。平平仄仄推敲客，凸凸凹凹摔打人。吃大锅饭差活命，做小说家未死心。看看而立而何立？但有巉巉骨立身。
玉楼春    除夕	[当代] 蔡淑萍	盘中青韭樽中醴，儿女灯前温语昵。群星争灿闹荧屏，燕剪莺簧春旖旎。赏心应是今宵里，争奈闲愁偏易记。隔窗冻雨乱纷纷，惭愧一炉唯暖己。
玉楼春    寄蛰堪	[当代] 蔡淑萍	因缘终信皆前定，咫尺几违麟凤影。宜今宜古亦温文，不是画屏梅蕊冷。勒碑拟向夔门迥，留与江山添胜景。京华有约访山城，细扫蜿蜒条石径。
赠南风词社同人	[当代] 熊盛元	无垠霰雪伴梅馨，淡墨银笺醉眼青。诗贮冰壶声漱玉，一天风露自泠泠。
追和恬园前辈《再过琴台赋对联并四绝句》 其三	[当代] 熊盛元	高台独坐晓寒侵，忍听松间变徵音。山鬼不来星坠雨，江干酹酒自沉吟。
追和恬园前辈《再过琴台赋对联并四绝句》 其二	[当代] 熊盛元	气类相投可断金，缔盟兰渚水云深。沧江万古冰轮涌，波外何人夜抚琴。
追和恬园前辈《再过琴台赋对联并四绝句》 其一	[当代] 熊盛元	乍回眸处去来今，风谊空教惘惘寻。漫道当年弦已绝，爨桐终古贮琴心。
壬辰谷雨龙南诗会感赋五首 其五	[当代] 熊盛元	花落花开自有情，浓香沁腑不知名。翻空白鸟翩翩起，自傍长林自作声。
壬辰谷雨龙南诗会感赋五首 其四	[当代] 熊盛元	检点平生性最温，而今弄斧到班门。何妨借酒添诗胆，艾草聊充杜若根。
壬辰谷雨龙南诗会感赋五首 其三	[当代] 熊盛元	榕树垂阴一水环，何人立马伫春山。风情最是龙南好，不系心舟泊浅湾。
壬辰谷雨龙南诗会感赋五首 其二	[当代] 熊盛元	客家风味旧曾谙，一笑樽前酒半酣。盟缔三生鸥鹭集，渥江红雨落毵毵。
壬辰谷雨龙南诗会感赋五首 其一	[当代] 熊盛元	水围山绕一襟风，坐对甘棠忆邵公。香染吟髭青欲滴，始知身在翠微中。
集唐贺熊鉴吟丈九秩	[当代] 熊盛元	夐与人间路不同，雪霜多后始青葱。閒知有味心难肯，万树花前一老翁。
复庵招邀，同游复旦校园	[当代] 熊盛元	歌罢卿云意惘然，韶山影亘夕阳边。玉兰憔悴精魂荡，活水源头听管弦。
古玉	[当代] 熊盛元	古玉秋星两渺茫，亭亭影曳水中央。临流小立风初定，笑看蒹葭白似霜。
闻利比亚民众攻克的黎波里	[当代] 熊盛元	漫说当关虎豹蹲，迅雷今已破重阍。歌飞茉莉花丛里，隔海香浓一笑温。
晚眺	[当代] 熊盛元	烦恼菩提两不分，倚栏终日看流云。孤蟾影没荷塘里，风满青衫梦也薰。
中元节感赋	[当代] 熊盛元	万树秋风一地槐，高亭兀坐守心斋。已无山鬼狐仙影，依旧冰轮掩雾霾。
登兴城大青山	[当代] 熊盛元	访到仙源酒半酣，何期塞北胜江南。醉中频与山灵约，他日牵藤共结庵。
李山村品茗	[当代] 熊盛元	一饮神魂即在天，何须七椀始成仙。山中荈叶馨无际，绿到悠悠太古前。
妈祖阁	[当代] 熊盛元	平生结习总难销，一任心舟入海遥。财帛元为身外物，但祈天后息风潮。
零丁洋远眺	[当代] 熊盛元	浩茫沧海欲扬舲，翻恐狂鲨嗜血腥。滴尽文山忧国泪，南沙望断叹零丁。
澳门圣保罗教堂遗址	[当代] 熊盛元	珴珂衣锦泛星槎，当日临川梦已赊。伫倚颓垣怀圣母，心田忽绽自由花。
黄大仙祠	[当代] 熊盛元	不问今生后起缘，功成在我岂关天。閒来小立幽岩上，便是红尘快活仙。
维多利亚港湾	[当代] 熊盛元	何处飞来缥缈峰，金轮宝塔影重重。百年神剑锋销后，谁为移灯照九龙。
星光大道	[当代] 熊盛元	星光点点海蓝蓝，梦入鲛宫酒半酣。波底冰轮谁叱起，淡云轻曳翠罗衫。
太平山	[当代] 熊盛元	邦分两制月胧明，一角虚岚幻太平。飒飒风从天外起，木棉红欲照归程。
浅水湾	[当代] 熊盛元	平沙尽处海鸥飞，太息平生素愿违。寥廓海天人伫立，棕榈瘦损木瓜肥。
金紫荆广场	[当代] 熊盛元	隔海楼台一望收，紫荆花下自夷犹。威权岂必黄金铸，宇内归心是上谋。
绝句二首 其二 濠梁	[当代] 熊盛元	濠梁独坐水云深，听取虚空太古音。蝶自轻飞鱼自乐，缘何郢质总难寻。
绝句二首 其一 缦缦	[当代] 熊盛元	缦缦卿云入梦多，劫边谁唱舜时歌。湘灵泪尽空山里，独抱幽弦坐女萝。
集唐赠座上诸君	[当代] 熊盛元	匣锁青萍久不开，殊方又喜故人来。流风入座飘歌扇，用尽陈王八斗才。
谒金山寺呈印空顿成悟性法师	[当代] 熊盛元	雪中蕉叶火中莲，临济宗风一脉传。證到无心花雨落，钟声绕树月横天。
端午集唐	[当代] 熊盛元	楚人书里寄离骚，梦笔深藏五色毫。欹枕卷帘江万里，青云不及白云高。
集义山句书愤三首 其二	[当代] 熊盛元	城郭休过识者稀，不寒长著五铢衣。星沉海底当窗见，怅望人间万事违。
集义山句书愤三首 其一	[当代] 熊盛元	楚歌重叠怨兰丛，鸟覆危巢岂待风。墙外万株人迹绝，断无消息石榴红。
閒来	[当代] 熊盛元	閒来独坐古藤阴，隔雨繁枝啭翠禽。莫问春归何处去，苔间积恨已深深。
儿童节 六一儿童节醉卧，忆放翁“梦里都忘困晚途”之句，感赋三首 其二	[当代] 熊盛元	海天寥廓眼模糊，梦里休言困晚途。一叶心舟还泛泛，紫云生处觅方壶。
儿童节 六一儿童节醉卧，忆放翁“梦里都忘困晚途”之句，感赋三首 其一	[当代] 熊盛元	梦里都忘困晚途，閒听竹外鸟相呼。昏昏醉卧藤阴下，剩有童心一点无。
集遗山句感事三首 其二	[当代] 熊盛元	晕碧裁红点缀匀，六朝琼树掌中春。兴亡谁识天公意，青盖朝来帝座新。
集遗山句感事三首 其一	[当代] 熊盛元	莫放银盘上海东，灯花何喜也能红。殷勤留著花梢露，犹恐钧天是梦中。
夜游黄州遗爱湖 其三	[当代] 熊盛元	古今相续幻疑真，肯信仙家有后身。诗曳湖光灯影里，可曾销尽劫边尘。
夜游黄州遗爱湖 其二	[当代] 熊盛元	藻荇交横水接天，凭谁月下唤坡仙。空香不定春如梦，知是元丰第几年。
夜游黄州遗爱湖 其一	[当代] 熊盛元	水如襟佩月如环，亭在幽幽翠竹间。一片歌云湖外起，黛螺痕浅认春山。
麻城龟山赏杜鹃，虽值花期，而仅见寒苞数点，怆然赋此	[当代] 熊盛元	寒云锁处万山昏，为恐羁人见血痕。争奈杜鹃啼不住，一腔幽怨与谁论。
成都青羊宫赏海棠	[当代] 熊盛元	花簇红云酒满觞，醉中重理旧时狂。少陵诗兴兼天涌，底事春深负海棠？
和尽心贺岁 尽心博士学业有成而皈依我佛易名慧心顷以贺岁诗二首见示因次其韵奉和 其二	[当代] 熊盛元	茶铛夜沸海潮音，一芥须弥耸万寻。魂绕华严幽境里，窈然谁解六如心？
和尽心贺岁 尽心博士学业有成而皈依我佛易名慧心顷以贺岁诗二首见示因次其韵奉和 其一	[当代] 熊盛元	寒谷春回日日新，曼陀罗下认前尘。一灯红曳诸天静，醒却东华梦里人。
早春小聚分韵得“人”字	[当代] 熊盛元	条风布暖绿如茵，莫负城南浩荡春。次第花开谁管领，尊前问取素心人。
读《钟山风景区碑文》	[当代] 熊盛元	涧愧林惭夜鹄悲，凭谁续草北山移。迷阳掩尽风华迹，莫向瑶阶问紫芝。
梁溪即事三首 其三	[当代] 熊盛元	笠泽茫茫月半规，寻仙已觉十年迟。水云深处回舟晚，赋敛而今到紫芝。
梁溪即事三首 其二	[当代] 熊盛元	红衣褪尽翠笼烟，叶底难寻少伯船。漫道兴亡关女色，沉沉帝座夜空悬。
梁溪即事三首 其一	[当代] 熊盛元	残日西颓百感沉，空挥老泪洒东林。当腰自有亭亭玉，怅望龟山诵子衿。
沪上闲居二首 其二	[当代] 熊盛元	槐花落尽雨霏霏，拾取残香梦已违。徙倚中庭忘所在，枯蝉影蜕一身归。
沪上闲居二首 其一	[当代] 熊盛元	飒飒秋风海上来，桐阴梦觉琐窗开。诸天静寂孤鸿唳，盈幅清愁未剪裁。
罗山归后再集樊南句遣怀	[当代] 熊盛元	莫见洪崖又拍肩，清樽相伴省他年。珠树重行怜翡翠，此夜西亭月正圆。
丰城罗山青云寺神佛兼供，释道合一，爰集义山句书怀	[当代] 熊盛元	蓬峦仙仗俨云旗，忆向天阶问紫芝。若是晓珠明又定，春松秋菊可同时。
独坐	[当代] 熊盛元	新义纷呈旧义乖，蝉鸣高树剑沉埋。瞿昙妙谛凭谁说，独坐中庭仰古槐。
康定夜宿	[当代] 熊盛元	一夜心翻古井波，始知豪气未销磨。推窗不觉寒侵袂，听取溜溜跑马歌。
泸定桥	[当代] 熊盛元	铁索寒凝恨未消，野人衔泪话前朝。古来都说川军勇，谁放天兵过此桥。
涌金门外遣怀	[当代] 熊盛元	风掀柳浪不藏莺，潋滟湖波与岸平。白纻歌中归缓缓，无端老泪为谁倾？
望湖楼醉书	[当代] 熊盛元	酒罢凭栏发浩歌，钗钿香掩一庭莎。远山依旧云翻墨，曾惹坡仙梦几多？
四月朔日夜访净慈寺	[当代] 熊盛元	南屏倦坐晚钟沈，隔岸歌云漾水心。法眼尘迷圆慧绝，欲持宗镜照禅林。
浔阳诗草 其一 浔阳上巳诗会感赋	[当代] 熊盛元	茶花灼灼柳丝丝，尽遣春魂入酒卮。何必兰亭寻梦去，东林烟雨最宜诗。
生查子 同孤云馆主观李胜素演《游湖》	[当代] 熊东遨	何处小灵仙，补得湖光足？一霎白云飞，一霎青烟束。风是月同盟，梦是心归宿。不逐水之湄，便逐山之麓。
生查子 重九夜登高寄友	[当代] 熊东遨	同此履霜天，同此思亲夜。梦到未生时，身在无何野。不见后来人，不见先行者。独自仰虚空，涕下何由写？
生查子 中秋夜偕诸子渤海湾看月	[当代] 熊东遨	夜色薄如纱，夜气凉如雪。偶与白鸥盟，共醉清秋节。家在海之南，人在天之北。对此眼中圆，翻觉心头缺。
玉楼春 三友	[当代] 黄绮	自成三友梅和月。一片虚灵吾似雪。月含腴润美人容，梅解清癯寒士骨。美人寒士俱奇绝。为赋长歌歌一阕。窗前夜夜笑相逢，共劝酒肠从未渴。
生查子 萧何	[当代] 黄绮	汉庭论巨功，功盖人惊绝。补缺镇关中，谁解为英杰。滕公能取人，未肯无因杀。巾帼亦多谋，底事追亡切。
生查子 偏颇	[当代] 黄绮	草木若无生，大地呈其裸。虎豺若爱人，我辈无偏颇。版筑傲华门，财散椎铜锁。囹圄灿朝霞，上下如荼火。
乙未东游日本绝句十九首 其十二 箱根薄暮浴汤	[当代] 程滨	试问人生能几度，裸裎袒裼对青山。黄昏晞发松风里，一片斜阳色未殷。
乙未东游日本绝句十九首 其十一 京都旅邸夜梦赫本	[当代] 程滨	中年落拓古都门，消受柔情与艳魂。夜半怀中私语罢，至今耳畔有馀温。
乙未东游日本绝句十九首 其十 胜林院	[当代] 程滨	一钟一殿烂樵柯，冷落深山古佛陀？四宇檐铃风不动，亭亭依旧绽新荷。
乙未东游日本绝句十九首 京都大原宝泉院二首（之二） 其九	[当代] 程滨	旧京唯此可安禅，千载松风荫宝泉。午后寂寥人睡去，鱼儿噀破水中天。
乙未东游日本绝句十九首 京都大原宝泉院二首（之一） 其八	[当代] 程滨	上古神松一院阴，幽庭不受六尘侵。竹筒为许听泉石，泄露钧天四五音。
乙未东游日本绝句十九首 其七 手机失而复得	[当代] 程滨	户不闭时称大同，中原久丧古人风。我闻礼失求诸野，不觉重逢海屿中。
乙未东游日本绝句十九首 其六 赴金阁寺公车中手机遗失	[当代] 程滨	将军别业灿金楼，引我手机遗在辀。古锦囊中无艳照，可怜新句落瀛洲。
乙未东游日本绝句十九首 其五 奈良东大寺群鹿逐游人争食	[当代] 程滨	僧伽无数苦修真，仍堕轮回成鹿身。供养前生赖檀越，如今依旧乱随人。
乙未东游日本绝句十九首 其四 法善寺见以勺泼神像者未知其俗以臆解之	[当代] 程滨	幽街法像甚时营，顶礼虔虔泼几泓。他日此心清若水，便滋佛性作苔生。
乙未东游日本绝句十九首 其三 直饮水	[当代] 程滨	痛饮龙头水一卮，泠泠沁入旧心脾。云何蕞尔倭夷国，都见河清海晏时？
乙未东游日本绝句十九首 其二 大阪港海游馆	[当代] 程滨	拂过羲和日驭鞍，扶桑顶上作游槃。炎光逼烁无逃处，海底森森作广寒。
乙未东游日本绝句十九首 其一 大阪城天守阁	[当代] 程滨	高城新筑薄云霞，不是当年太阁家。林外悲鸣玄影掠，依稀社鼓起神鸦。
崖山	[当代] 程滨	波臣十万目鳏鳏，想得当年海色殷。千载斯文天欲丧，人间无处不崖山。
和樱花寺图	[当代] 程滨	多少维摩身外朵，殷勤待我一时开。此花终是归于寂，润作昆池劫后灰。
乙未春日二绝句 其二	[当代] 程滨	何日东君解绨袍？垂杨未织绿丝绦。街声不到深深巷，泄露春光一树桃。
乙未春日二绝句 其一	[当代] 程滨	屈指人间又一春，依然大路满车尘。江南细雨商量梦，蓟北柔荑冷落人。
观璧师南极摄影七绝句 其七 南极孤坟	[当代] 程滨	残碑十字影纵横，终古泬廖风雪声。百丈玄冰九原下，知君凛凛尚如生。
观璧师南极摄影七绝句 其六 冰山倒影	[当代] 程滨	沧海幽幽静似潭，仙乡只在水中涵。云峰高处皑皑白，冰雪融时淡淡蓝。
观璧师南极摄影七绝句 其五 罗斯海豹	[当代] 程滨	常在深闺不许窥，芳名袅娜唤罗斯。腰身滚滚风情好，如晤开元一美姬。
观璧师南极摄影七绝句 其四 巨足浮冰	[当代] 程滨	谁将巨足踏深渊，杳渺应为象帝先。混沌无端孕盘古，砉然于此凿南天。
观璧师南极摄影七绝句 其三 企鹅群啸	[当代] 程滨	歇却鲲鹏九万风，深宵云外已曈曈。我生矫首南天啸，不唱东方晓日红。
观璧师南极摄影七绝句 其二 极昼之夜	[当代] 程滨	太初龙战血玄黄，黯黯平云遮大荒。子夜南溟红作海，冲霄一鸟破残阳。
观璧师南极摄影七绝句 其一 极地印象	[当代] 程滨	海上归来南极翁，收将奇景锦囊中。千年积雪浮沧海，万古凝云泊碧空。
此生	[当代] 程滨	风雨摧藏时霎晴，犹怜万木赞商声。千秋勋业归馀事，尽日欢娱课此生。
一宵三入梦	[当代] 程滨	人间毕竟隔春纱，一夜连连入梦华。我有深情君不识，依然相送到天涯。
余患骨痹之疾几二十载	[当代] 程滨	帝天贼我逞雷椎，刻勒廿年无间时。焚尽痴皮收病骨，百骸镌满少陵诗。
偶成  三四句用蝴蝶效应	[当代] 程滨	一样无知之二虫，人生何计识鸿蒙。梦中蝴蝶一双翅，海上鲲鹏九万风。
大椎痛	[当代] 程滨	二十年前痛在股，而今沉痛锁胸椎。未知浮生还几日，痛入平生未展眉。
次韵老杜江畔独步寻花七首 其七	[当代] 程滨	不周山下共工败，争帝祝融仍迫催。洪水滔滔吞九域，谁将生路海中开？
次韵老杜江畔独步寻花七首 其六	[当代] 程滨	偶值东君幸野蹊，千花百草一时低。灵禽犹忆昆崙主，不为春风恰恰啼。
次韵老杜江畔独步寻花七首 其五	[当代] 程滨	法自西来水自东，人间不复有南风。舜琴已碎弦歌绝，血染遥天一片红。
次韵老杜江畔独步寻花七首 其四	[当代] 程滨	白云不过一炉烟，下视苍生亦可怜。纵使人间易子食，瑶台依旧启华筵。
次韵老杜江畔独步寻花七首 其三	[当代] 程滨	已非王谢旧时家，衰草中庭三两花。休向阶前栽玉树，愿随春气到天涯。
次韵老杜江畔独步寻花七首 其二	[当代] 程滨	谁复行吟到水滨，等閒又负一年春。壮心徒惹而今笑，要作千秋未有人。
次韵老杜江畔独步寻花七首 其一	[当代] 程滨	春到人间才几日，连天风雨为谁狂？夜深吹得窗棂折，明日落花开满床。
次韵老杜绝句漫兴九首 其九	[当代] 程滨	古来应有真豪杰，诗在胸中剑在腰。但得平生快人意，百年身世任萧条。
次韵老杜绝句漫兴九首 其八	[当代] 程滨	妙语黏人信手拈，添香恨少玉纤纤。百年遁世存清苦，一枕游仙味黑甜。
次韵老杜绝句漫兴九首 其七	[当代] 程滨	寒荒齧雪复吞毡，不过赢他百万钱。何似归来北窗下，凉风五月自高眠。
次韵老杜绝句漫兴九首 其六	[当代] 程滨	八荒六合聚成村，生怕邻人漫叩门。独乐乐时谁戚戚，自昭昭者正昏昏。
次韵老杜绝句漫兴九首 其五	[当代] 程滨	春风怠惰白人头，空羡蓬瀛海外洲。我岂圣贤仍寂寞，时非魏晋亦风流。
次韵老杜绝句漫兴九首 其四	[当代] 程滨	浊酒清欢折简来，每逢豪饮独裴回。我心如醉君应识，不向人前动玉杯。
次韵老杜绝句漫兴九首 其三	[当代] 程滨	笼花春雾欺人老，蚀骨心魔惹梦频。只道春心了无益，灵犀一点付诗人。
次韵老杜绝句漫兴九首 其二	[当代] 程滨	一息存时仍是客，寸心安处便为家。知他太白山头雪，不信人间有落花。
次韵老杜绝句漫兴九首 其一	[当代] 程滨	春风触处百花醒，春水濯缨江上亭。莫测明朝晴共雨，今宵何事苦丁宁。
武林二首 其二	[当代] 程滨	北邙白骨已森森，若个后生知武林。帝诏残阳笼四海，人间不许结轻阴。
武林二首 其一	[当代] 程滨	武林旧事半流传，回首东都廿七年。时有惊雷焚五内，人间犹是艳阳天。
颈椎久病医者嘱馀多昂首以矫之遂为矫首一绝	[当代] 程滨	人间毕竟是他乡，逆旅空悲地上霜。矫首问天天不语，时观星斗堕洪荒。
夜深	[当代] 程滨	窗外银潢一派垂，百忧欺我到双眉。夜深吟得伤心句，莫问平明付与谁。
屏蔽	[当代] 程滨	长河窗外没星辰，为患半生皆此身。吟得伤心成句后，悄然屏蔽是双亲。
平明天桥下落桑葚	[当代] 程滨	桑葚离离已满株，鸣禽枝上课新雏。铿然一点人前落，那管年年石径污。
立夏	[当代] 程滨	深宵好梦伴春归，独坐琴边看玉徽。此刻人间立朱夏，苦寒殢我尚依依。
中宵骨痛不能寐坐俟天明三绝 其三	[当代] 程滨	虎尾春冰每自羞，几曾天地悯蜉蝣。馀生寥落池中物，一梦依然海上鸥。
中宵骨痛不能寐坐俟天明三绝 其二	[当代] 程滨	承平万事渐因循，古帝愁予转不仁。收拾乾坤旧哀楚，深宵付与眼中人。
中宵骨痛不能寐坐俟天明三绝 其一	[当代] 程滨	二十年来病已深，几番坐断夜森森。无花无酒无风月，入骨缠绵噬我心。
终有	[当代] 程滨	畸人何以遣中年，强项修成修铁肩。下视众生浑不怍，一生终有愧于天。
杨花	[当代] 程滨	海棠开满小书楼，落絮晴窗似雪浮。岁岁都黏诗思起，而今只是白人头。
梦张宁临别留铜钉一盒殊不可解	[当代] 程滨	十五年如晓梦回，丹心耿耿未成灰。此身聚敛英雄气，犹碾金钉数百枚。
外儒	[当代] 程滨	内法汹汹压外儒，莫将仁义转空无。貂裘已敝浑抛却，终古冰淩迫万夫。
无马	[当代] 程滨	海内公然尊一夫，公卿毕竟是家奴。从今天下真无马，麋鹿优游满帝都。
一般	[当代] 程滨	疏枝花外宿鹪鹩，腾沸浓阴万木蜩。屈指北冥寒似铁，一般无分待扶摇。
梦中为一绝句盖兼咏鱼与棋也及醒亦未吟安且尽忘之 其二	[当代] 程滨	国手呕心谁复怜，偃师玩偶已通玄。仙翁重设烂柯局，输与机心一粲然。
梦中为一绝句盖兼咏鱼与棋也及醒亦未吟安且尽忘之 其一	[当代] 程滨	梦中搜句未成篇，欲咏金鳞跃九渊。水底不知人懊恼，依然争喋到池边。
题孙颖剑所得东瀛竹笋樱花图	[当代] 程滨	寻仙何日到蓬瀛，且向人间自在行。为问安禅终底用？一株肥笋压春樱。
寂寞	[当代] 程滨	寂寞无人赏，髭须如野穗。嘉宾暂叩门，相见惊憔悴。
无师	[当代] 程滨	先贤皆弃世，后学未成宗。辛苦何如我，遑遑失所从。
雪行	[当代] 程滨	雪犹烦恼密，风似愫情寒。人命如斯路，行时步步难。
听风	[当代] 程滨	狂风晨夕起，似海如潮歌。但使寒庐在，喧嚣奈我何。
忆雨	[当代] 程滨	风狂春草黯，雨细古藤阴。土径皆生润，石栏尽转深。
眠数	[当代] 程滨	页页游蝌蚪，章章踱睡虫。随声头数点，冬困日烘烘。
代意二首 其二	[当代] 程滨	素手挑银釭，光如昨夜红。信中言有限，心底事无穷。
代意二首 其一	[当代] 程滨	雪映楼头月，灯明案上书。书中何限事，独坐忆当初。
晓行如夜望白河	[当代] 程滨	摇曳金丝缕，蜿蜒黑水晶。灯波相映浸，一路慰孤行。
歧涂	[当代] 程滨	歧涂难择路，眷恋自徘徊。恨我幽情尽，奈伊终不来。
忆七月十三夜	[当代] 程滨	三秋浑不见，人事两茫茫。说到伤心处，一字一泪行。
咏瀑联句	[当代] 程滨	白练三千丈，青山竟未缝。轰鸣回万壑，激荡一潭松。
听琴	[当代] 程滨	何事曲低回，无花只有梅。薰风涣春冻，散入乱花隈。
游国子监雍和宫白云观拟访梅畹华故居不得	[当代] 程滨	薄暮下层台，閒游至此回。周流儒释道，遗憾未寻梅。
幽处	[当代] 程滨	今宵芳苑里，花木尚蓁蓁。有意通幽处，无如秘约人。
中秋忆家君	[当代] 程滨	空立趋庭处，月圆人不圆。清光虽满地，独掬又终年。
弭愁二首 其二	[当代] 程滨	去日春虽尽，明年花更妍。钟期如再遇，孰肯裂冰弦。
红叶偕游白云观天宁寺二绝句  其一 5月	[当代] 傅义	高悬道德五千年，苦李蒙庄作道源。振锡独尊邱道长，一言刀下赦千冤。
北海公园二首 其二	[当代] 傅义	青雀黄龙泛满湖，人声嘈杂橹声粗。水晶宫殿安宁否？凝黛揉蓝却慰吾。
北海公园二首 其一	[当代] 傅义	特佳山水供皇亲，况是宸游近紫宸。毕竟名为共和好，三分留一予平民。
恭王府有感二首 其二	[当代] 傅义	一代雄才百劫身，扶颠曾是仗斯人。名园巨宅安居否？花落鹃啼总惜春。
恭王府有感二首 其一	[当代] 傅义	大奸毕竟误聪明，留得豪园增骂名。却喜悠闲众花草，不随人事共枯荣。
牡丹二首 其二	[当代] 傅义	前贤运甓惜分阴，何若闲游懒散吟。逸出严冰封锁日，春风大慰赏花心。
牡丹二首 其一	[当代] 傅义	一枝秾艳冠当时，蜂蝶纷纷鼓吹之。莫便满堂夸富贵，寒风慄烈可曾知？
郁金香	[当代] 傅义	重洋远徙异香来，碧眼纷随门户开。五色斑斓娇艳甚，牡丹休诩是花魁。
海棠红白齐开	[当代] 傅义	脂粉相渲绝世姿，浓妆淡抹各争时。谁云春睡最娇懒，一样蹁跹入小诗。
紫荆花	[当代] 傅义	有弟散居天一涯，早经分爨不分家。恰有悠悠会心处，庭中满树紫荆花。
紫玉兰	[当代] 傅义	也随桃杏力争春，反涴冰清玉洁身。著意研朱却成紫，不知工巧丧天真。
樱桃沟里看樱桃	[当代] 傅义	红光万点染银河，笑倚轻风飏绮罗。忆起香山杨柳外，如闻绣口抚弦歌。
迎春连翘姐妹花也并可入药	[当代] 傅义	迎春花样类连翘，兼有资才品自超。除了岐黄谁省识，世人欣赏是妖娆。
榆叶梅	[当代] 傅义	寒香吹尽暖香融，艳比朝阳一样红。岂必孤高甘自苦，笑携桃杏闹春风。
郁金香红黄二畦	[当代] 傅义	一朝邂逅初惊艳，千里奔波始识卿。绝色天成谁仿佛？胭脂队外又群莺。
玉渊潭观樱花节二首 其二	[当代] 傅义	繁花烂漫闹春时，腻粉轻匀淡抹脂。富士山头今在眼，依稀飞梦越华夷。
玉渊潭观樱花节二首 其一	[当代] 傅义	万树齐开不见柯，如云如阜复如河。穿梭林下过江鲫，若比花枝孰更多？
植物园梅桃齐开分处中轴两侧  4月	[当代] 傅义	幽芳俗艳竟同时，高者自高卑者卑。何必园公偏多事，强为圈地限藩篱。
陶然亭四绝句（录二） 其二	[当代] 傅义	游酣不觉万家灯，佳处空多未尽行。回首风前摇曳柳，犹张青眼向鲰生。
陶然亭四绝句（录二） 其一	[当代] 傅义	陶然一醉公何在，亭榭陂池绕佛庵。尚友若能相赌酒，短歌为侑佐倾谈。
中山公园观兰展	[当代] 傅义	百盆百品一齐开，也只幽香细细来。我亦欲充风雅士，尘氛净处久徘徊。
玉渊潭表演毕方至	[当代] 傅义	名园游遍未逢春，惟见飞旋冰上人。我亦跃然思一试，韶光妒煞老孱身。
大观园演元妃省亲宝黛成婚	[当代] 傅义	荣华空显一家春，原是华装小市民。木石居然成眷属，差堪宽慰有情人。
己丑元日圜丘大典观演	[当代] 傅义	仪卫森严络绎陈，皇家威势壮无伦。众中拱出真天子，也只黄肤黑眼人。
戊子岁除有寄	[当代] 傅义	文字因缘异俗缘，淡于白水却长鲜。恰如大士银瓶露，中有千秋不竭泉。
动物园口占示儿孙	[当代] 傅义	满园风凛不闻莺，偏有寒鸦处处鸣。莫只嫌他声聒耳，怜他返哺重亲情。
閒居遣兴	[当代] 傅义	无人与语有閒云，月下灯前若可闻。天幸老来能健饭，终朝最喜是微醺。
寒梅	[当代] 傅义	落落果然甘寡合，可怜漱玉负清才。也曾亲历阳春暖，依旧寒山寂寞开。
奥运观感	[当代] 傅义	晃晃金牌日日新，健儿身手果超人。皇天他日更慷慨，铁骨铜筋惠兆民。
毕升颂	[当代] 傅义	泥刻铅浇叠废兴，激光新换几云仍。于今东壁畅游日，数典毋忘敬毕升。
红葡萄	[当代] 傅义	圆润如珠灿若丹，遐方珍品贮冰盘。浮瓜沉李差堪匹，未及甜中略带酸。
鸡冠花	[当代] 傅义	一株花朵簇成丛，朵朵俱如蜡炬红。似欲尽拚光与热，深情照护白头翁。
全国哀悼日感言	[当代] 傅义	千年铁屋暗无晖，民命低于蝼蚁微。终有普天同悼日，幽冥当亦大光辉。
袁洲李卫公读书处	[当代] 傅义	琳宇更新倚北岑，千秋翠拥屹森森。谁寻谪相栖迟处，可有琅琅金石声？
卖菜老妇	[当代] 傅义	摘菜挑篮赶市场，颤巍巍地步踉跄。一家丁壮打工去，咬紧牙根剩老娘。
采茶	[当代] 傅义	千顷微波绿胜芜，几疑一苇泛西湖。忽惊身是采茶女，指头真有嫩芽无？
眼前	[当代] 傅义	眼前袅娜丝丝碧，望里朦胧簇簇烟。举盏劝君多俊赏，等闲容易又飞绵。
老柳	[当代] 傅义	杈枒古木焕容光，荡漾东风万缕长。且趁春阳重抖擞，先添新绿向江乡。
探春	[当代] 傅义	雨雪霏霏覆腊天，人踪鸟迹两茫然。喜晴欲觅春消息，竟在自家鸠杖边。
偶成	[当代] 傅义	江头细柳酿新丝，伫盼东风解冻时。浅水黄昏岑寂处，寒梅犹剩几多枝？
出游	[当代] 傅义	久遭冰雪镣双足，今见晴光绚烂开。脱帽宽衣出门去，让他温暖入怀来。
春睡	[当代] 傅义	碌碌平生难得闲，年衰无事但求安。春来衾暖尤贪睡，卧看朝阳上四竿。
和江南雨鼠年戏作	[当代] 傅义	鼠目何曾只寸光，黑咕隆咚最逞强。霸占官仓成巨富，过街今亦貌堂堂。
绝句	[当代] 傅义	曲曲清溪缓缓流，偶然迸涌触矶头。缘溪白苇惊摇首，隔岸红梅也惹愁。
遣闷	[当代] 傅义	愁云苦雨漫无边，蛰处蜗庐剧可怜。莫道年衰宜静养，自誇曾作地行仙。
金陵三绝句 其三 栖霞山	[当代] 傅义	秦淮河畔媚香楼，啼笑姻缘说不休。断发空山叱郎处，香魂一缕渺难求。
金陵三绝句 其二 阅江楼	[当代] 傅义	空记君臣庆此楼，却供众庶享千秋。成王败寇俱何在？唯见长江滚滚流。
金陵三绝句 其一 桃叶渡	[当代] 傅义	灯朦胧处雨凄凄，忍说当年恨事时。渡口迎归复何日？空闻送别有情词。
游回雁峰	[当代] 傅义	已不传书雁不来，只遗俏影立崔嵬。自甘退出佳风景，好让游人乐一回。
晨起散步	[当代] 傅义	晨起西行日追我，回眸相顾一轩渠。奔忙至死怜夸父，且自从容步当车。
春眠	[当代] 傅义	夜来风雨涨春寒，拥被酣眠日四竿。错怪雏莺胡打搅，是曾孙女没遮拦。
青凤吟友岁暮见怀次韵奉答	[当代] 傅义	雪如银亦发如银，相约同为太古民。任便雪消人已老，自家心底是长春。
题图：高山上的母亲	[当代] 傅义	栗烈寒风冷漠霄，强支瘦棒上崔峣。谁怜望远嗟予季，白苇黄茅各自凋。
太行山锡崖沟二绝句 其二	[当代] 傅义	白锡铸成霜露凝，石梯石板一层层。缘崖喜达沟深处，流水迎人冷若冰。
太行山锡崖沟二绝句 其一	[当代] 傅义	不甘困守旧桃源，蓝缕移山不靠天。门户大开观世界，始知今日是何年。
至云谷飞瀑	[当代] 傅义	乱奔曲涧碧潺潺，一路轻声唤我前。行至插云巉绝处，天倾石漏泄轻烟。
登明月山	[当代] 傅义	明月山高山月明，堪同白日共峥嵘。深林曲磴鹧鸪路，多谢清风扶我行。
偶成二首 其二	[当代] 傅义	少年豪兴老成痴，惟有贪吟似旧时。文字狱过人未死，天教再作几千诗。
偶成二首 其一	[当代] 傅义	花生米下二锅头，香沁诗脾酒润喉。一首吟成人半醉，飘飘然若胜王侯。
斗室	[当代] 傅义	斗室长閒静似僧，夜深惟恋佛前灯。买山无计人空老，愧说寒梅是象征。
丙戌七夕二首 其二	[当代] 傅义	银河横梗万千年，多少良缘是孽缘。莫怨一年惟一度，终生尚有眼空悬。
丙戌七夕二首 其一	[当代] 傅义	闺中谁复拈针线，乞巧今犹拜案前。欲唤娇娃听故事，牵衣强索买瓜钱。
赠逸人	[当代] 傅义	叱咤吟坛众口誇，广寒深处是君家。一支左右逢源笔，只待轻轻手一叉。
柳岸散步	[当代] 傅义	俯视清流韵最骄，火云回避柳千条。绿阴沿路昂藏过，我不低头他折腰。
夕阳	[当代] 傅义	一身遍历万沧桑，曾是朝阳今夕阳。渐近崦嵫芒角敛，却如新沐忒辉光。
潮州五首 其三 访叩齿庵	[当代] 傅义	未闻叩齿未知禅，异代无从问大颠。欲乞灵光医俗骨，馨香满抱是轻烟。
戏帖孟依依咏雪词后二绝 其二	[当代] 傅义	飞絮竞传胜撒盐，千秋冰鉴一何严。却嫌天道多偏袒，好句常教女手拈。
戏帖孟依依咏雪词后二绝 其一	[当代] 傅义	拈词咏雪一年年，雅思联翩久愈鲜。倘使生居南海外，教从何处觅瑶篇。
黄叶	[当代] 傅义	爱美终生出性灵，飘摇犹似舞娉婷。随风入夜萧萧响，堪作钧天广乐听。
山茶二绝句 其二	[当代] 傅义	融开冰雪研丹砂，妆罢容光艳若霞。侥幸争春先得意，骚人偏喜岁寒花。
山茶二绝句 其一	[当代] 傅义	窃得佳名亦号茶，几曾沁肺润喉牙。纵然富艳骄时俗，陆羽卢仝也不誇。
寒夜屏前听青凤吟友清唱牡丹亭三首 其三	[当代] 傅义	吟坛纷誉牡丹亭，今亦掀眉洗耳听。只恐倾箱了诗债，难偿慧眼一番青。
寒夜屏前听青凤吟友清唱牡丹亭三首 其二	[当代] 傅义	玉貌珠喉若梦痕，痴情倩女又还魂。曼声低唱银屏内，风送兰香溢筚门。
寒夜屏前听青凤吟友清唱牡丹亭三首 其一	[当代] 傅义	翠凤清歌惜未闻，嫣红姹紫羡纷纷。寒宵一曲传千里，顷刻春光已十分。
觅诗	[当代] 傅义	风花雪月悉无辞，不晓诗神何所之。觅向黑甜仍未得，寒虫哧哧笑人痴。
婺源三首 其二 李坑	[当代] 傅义	小桥流水忽驰名，似接高邻与有荣。一路却怜青石板，被人压出许多声。
婺源三首 其一 紫阳镇	[当代] 傅义	地以人闻荣此城，今犹谁识紫阳名。不知时过千年后，更是何人大有声。
望月	[当代] 傅义	卷帘独坐悄含情，万籁皆喑月不明。玉宇琼楼在何许？望穿秋水雨风生。
湖波云影	[当代] 傅义	影入清漪满皱纹，摇情荡魄总如醺。世间莫便伤沦落，仍是垂天一朵云。
感于网友骨灰其名	[当代] 崔荣江	混沌初凝结，安宫自卷偎。欲窥清浊世，阵痛忍相摧。婴晔何其炫，亲身为久颓。竟忘诸情好，朝夕一心陪。母老青丝白，子成现崔嵬。但教经历练，湖海试风雷。讵肯天涯去，蓬征久不回。花间吟古月，楼榭沽新醅。少惜支身骨，妄言等劫灰。卒令亲戚戚，身更独徘徊。
一夜西窗雨	[当代] 崔荣江	一夜西窗雨，芭蕉有恨声。君心如肯惜，何殢此殇情。一夜西窗雨，青泥玷落花。我拈红几瓣，相惜忍嗟呀。一夜西窗雨，应知有落红。花随春杳杳，无以寄青瞳。一夜西窗雨，年年恨此时。侬身亦憔悴，瘦若落花枝。一夜西窗雨，声声入梦幽。梦中披铁甲，犹战古凉州。一夜西窗雨，眉梢喜不禁。可滋旱田黍，乐煞老农心。
吊屈子	[当代] 崔荣江	庚寅子以降，正则冠其名。忠事怀王侧，明章楚郢城。楚齐连尚固，堪敌霸秦征。美政余灵气，九歌韵始成。奈何围屑小，高洁使王轻。的皪骚辞起，怛忧幽怨生。黄棘盟立日，伏祸有刀兵。故国危旦夕，欷嘘涕泪横。独清凭孤独，独醒认心惊。渔父诲经世，逐流可自宁。美人与香草，纵死也无更。国破山河碎，余年岂苟营。鼓枻汝归去，吾当识浊清。沧浪濯其足，不污大夫名。凭此汨罗水，足澄家国情。还遗华章句，天问一声声。
芳草吟	[当代] 崔荣江	三径蕤碧草，一畦复两丘。宛香穿阁户，淡味也薰楼。但逊芙蓉色，焉输静水柔。凝珠成串泪，鬈叶现娇羞。滋露扬瘦玉，剪风散积愁。懒同宫花萎，伤悼满庭秋。纵折纤腰断，坚根死未休。逢春萌点点，忽日盖汀州。远岸当先绿，氤氲浅翠浮。我吟芳草句，意趣字中求。偶觉新词拙，弗达本意讴。遂推春阁牖，野碧澄一眸。隐约嘻鸥鹭，悠闲泊小舟。草茵见春客，原阔走耕牛。十里无喧肆，田园有静幽。顿开人七窍，文采涌泉流。不吝穷烟墨，凭笺险韵搜。文成何澹澹，独赏亦悠悠。更换寻春履，逶迤作野游。恋青忘日晚，河汉挑新钩。草密藏蛩唱，谁家若此喉？莫非叶底事，商与夜郎谋。客解殷殷意，归来剪烛头，相思何乱乱，散漫竟无由。笔下千千字，心中点点愁。剪愁浑不减，漂突若蜉蝣。还念青青草，葳蕤漫渚洲。踏青人欲至，脉脉让知不？
恒山	[当代] 崔荣江	阴山东北走蛟龙，龙脊逶迤百十峰。北柱戳天天罾坼，都君一诧祭山宗。古舜遥封犹未止，太恒复累秦皇玺。名山十二分天下，除却岱宗皆不企。青葱别岳赖天成，云水瀺灂百媚生。输与恒宗多险隘，汉家金鼓偃胡声。云中数秩为居客，命舛经年多落索。问道山中辟俗尘，山深应可嚣尘隔。磨残新履不曾惜，踽踽荒途循旧迹。遥看远峰有停云，翠屏松对天峰石。硉矹攀援怯复前，千寻过后始登天。何方神圣称一帝，香火堂开四千年。危檐森柏荫门户，苔石残碑剞变迁。亘古繁华今何在，寺僧胡少打油钱。山门一出皆清气，青黛殷勤山著衣。云缕悠悠自洞来，日前幻作霓霞沸。高峤突兀挂唐松，龙爪悬根拿九重。四大夫名非浪得，愈高渺处愈从容。好景观来未尽兴，金龙峡底探崚嶒。三重楼阁半山壁，入夜天星近佛灯。我说红尘多误我，佛曰心障似天罾。莲花可澈蒙尘子，沧海飘萍许一征。
酷暑终转阴凉喜而歌	[当代] 崔荣江	炙灼锥千孔，淋淋汗若浆。桔槔深不汲，涸陌渴黍梁。违久瀺灂水，相逢只梦乡。蒸床身烙饼，苇席洼盛汤。凉首欣髡发，清身欲褪裳。著纱犹觉厚，剪袖总嫌长。转似锅台蚁，煎烤惹惶惶。念及田桑者，纵横坼旧创。黍青乏浸润，蔫卷顿成黄。夏殇青半亩，秋减百斤粮。使忆经荒岁，怛忧断客肠，莫添饿殍骨，累累漫松冈。幸甚风声起，密云荫野荒，重帷堪蔽日，倏忽有旻凉。有待甘霖至，适情滋莽苍。炀炀终得熄，天地秉如常。
清响	[当代] 崔荣江	激激复瀺灂，戛石拨清响。玎玲逼碎玉，高格非俗赏。迂曲歌阡陌，一怀滋苍莽。我闻生愧怍，我思生怅惘。汝清洗我浊，躬身掬一掌。若似尔涟涟，兹世无他想。
沧浪	[当代] 崔荣江	沅水开襟豁，其意并沧浪。多滋唯汉寿，泽润竞潇湘。太白凭沙赤，骚人约酒浆。遥思因古楚，屈子逐堪殇。渔问何太苦，子云有昭彰。世人皆浊浊，吾节自芳芳。沧浪水清兮，合濯一缨长。沧浪水浊兮，分舀濯足汤。有此沧浪对，百世定评章。大夫名的皪，谁人又肯忘。
夜听断竹风咽	[当代] 崔荣江	夤夜失喧阗，嚣尘应梦别。耽情沉荻枕，梦里双双蝶。倏忽掠罡风，戛何声咽咽。循窗望野黑，云著天边发。空陌又空城，应无哭夜舌。乍忆径边林，日前竹新折。凄凄应此声，一恨折高节。吾身惭比拟，亦有苍凉觉。寒凉经数秩，未朅心头热。与竹既同生，意气安相缺。俗愚并凌欺，拍案檀香裂。吼作风竹声，直欲行云遏。
长乐之行外两首 其二	[当代] 崔荣江	胜迹东南觅，山深匿涌泉。寺因泉赐匾，泉赖寺听禅。我偈龛中佛，侬吟座上莲。灵签诚可至，或可作鹣鹣。
黄昏	[当代] 崔荣江	啁啾飞鸟各栖林，山敧斜阳力不禁。两处风光虽迥异，分明都有倦归心。
斜阳	[当代] 崔荣江	轮回若此徙无穷，朝暮营营类转蓬。万古劬劳心不死，于今一样对君红。
潇湘	[当代] 崔荣江	经凭亥步濯沧浪，何处多情忆久长。几滴九嶷斑竹泪，总兼风雨涨潇湘。
清明之四	[当代] 崔荣江	难得天公赐一晴，夭桃玓瓅灼清明。酥泥尚滞游春履，不碍青莎垄上行。
清明之三	[当代] 崔荣江	每年今日寄迢遥，银箔金钱十万烧。懵懂童儿无所谓，桃红折却饰黄髫。
清明之二	[当代] 崔荣江	风剪陈幡雨浥沙，平冈烟重向坟遮。谁人不肯烧新纸，转寄碑前几杏花。
清明之一	[当代] 崔荣江	寒食萦肠百感生，转衢烟火焚愁情。冥途无有长安驿，一夜信传能几程。
江南水乡春晓三首 其三	[当代] 崔荣江	枝横春绿润如烟，一孔村桥枕水眠。讵忍桨声惊好梦，人家都歇打鱼船。
江南水乡春晓三首 其二	[当代] 崔荣江	墨开一卷拟天工，或有蓬莱与此同。但恐嚣尘侵梦枕，幽幽眠在水云中。
江南水乡春晓三首 其一	[当代] 崔荣江	跫然春脚到平明，画里江南绿暗生。乌瓦白墙成隐约，一堤水柳向村横。
忆梅花	[当代] 崔荣江	春心自许雪深遮，不信东风能久赊。无奈前生身已定，冲寒依旧腊梅花。
香茗	[当代] 崔荣江	拈取明前二百芽，生津思品曲尘花。掬泉但煮茶滋味，便有香痕洇紫砂。
七绝 迎春  韵十一真五首 其五	[当代] 崔荣江	曾与东风是旧邻，往来从不恶家贫。今年知我相邀约，三月先吹一室春。
七绝 迎春  韵十一真五首 其四	[当代] 崔荣江	过家家者好天真，戏与东风结晋秦。迎娶春妞方豆蔻，鸥盟签到百年身。
七绝 迎春  韵十一真五首 其三	[当代] 崔荣江	两眸频顾盼回春，叠剪窗花饰牖新。又恐衡茅春不驻，庭除遍扫去年尘。
七绝 迎春  韵十一真五首 其二	[当代] 崔荣江	东风吹皱水粼粼，潋滟晴光映客身。舣岸还寻春住处，请回阿舍作芳邻。
七绝 迎春  韵十一真五首 其一	[当代] 崔荣江	好雨廉纤洗旧尘，蛰蛩眠柳待醒春。我心叵耐东风晚，早已屠苏酿酒纯。
西风	[当代] 崔荣江	秋刀一出杀重围，小试寒锋万叶飞。不喜百花常媚我，将身犹著白霜衣。
北风	[当代] 崔荣江	罡风凌烈类雄师，万里冰刀战向谁。披靡乾坤摧大纛，浮华一例作尘吹。
三月十七日。京城大雪，竟成树挂。以诗词二首为记。 其一	[当代] 崔荣江	无聊天气戏人家，万树青微雪复遮。毕竟东风鼓三月，琼枝一剪落梨花。
南风	[当代] 崔荣江	热摇蕉扇品凉茶，忽有南枝向北斜。便是温薰无尽爽，聊胜炎日灼棠花。
春雨二首 其二	[当代] 崔荣江	晓窗初眺尚晴微，渐著春烟滞鸟飞。执伞探看三五里，廉纤雨湿半边衣。
春诗二首 其二	[当代] 崔荣江	临塘嬉戏水微皴，桃杏枝头吻一唇。又去小楼吹梦醒，三番邀却看花人。
居城有塔。是夜，万灯寂灭，其一盏独明。令人有思。	[当代] 崔荣江	料峭风高忍独吹，斯心入盏照于谁？曾眠一瞬缘教错，长夜将身伫似碑。
燕子诗一首	[当代] 崔荣江	故燕归来不肯啼，缘衔唇齿有青泥。为伊补得梁巢暖，好蓄春风满一闺。
惊蛰之二	[当代] 崔荣江	奔雷行处绿纷纷，百里河山共一闻。乍醒寒眠春觉暖，更生酥雨好耕耘。
早春二首 其二	[当代] 崔荣江	牢落心悲绿久空，觅春痕迹费青瞳。垂帘惫懒遮三月，不意桃花已半红。
惊蛰之一	[当代] 崔荣江	东风见劲破寒开，一唤蛩虫醒蛰雷。吾待扶摇追万里，夺来椎楔更春催。
自饮	[当代] 崔荣江	白堕烧肠不堕心，凭樽甘冽润狂吟。乾坤一例缘壶小，块垒烟消醉后琴。
早春	[当代] 崔荣江	莎尖怯露一园碧，柳穗轻遮两翅黄。人亦春音随鸟啭，朦胧隔却不相望。
见杏花落	[当代] 崔荣江	东风薄幸转无情，欲忘闲愁倩酒酲。醉里不知风和雨，由他一地落花声。
咏鸦	[当代] 崔荣江	缁衣每每浸寒深，不屑凋萧顾自吟。俗耳总嫌听呱噪，焉知声外等闲心。
咏柳	[当代] 崔荣江	东风好趁舞身斜，一树飘摇十万花。何必骚人伤落絮，斯心高远在天涯。
咏兰	[当代] 崔荣江	深藏幽谷岁何虚，一样东风握有余。清白花开三五瓣，便教红紫总唏嘘。
题青衫吹箫图	[当代] 崔荣江	一天星月入箫吹，谁弄哀声镇夜悲。落魄青衫伤白发，平声最憾是无为。
春雨后二首 其二	[当代] 崔荣江	晚春时见雨生烟，花落芳菲最可怜。憔悴颜容都是泪，青泥污却不成眠。
春雨后二首 其一	[当代] 崔荣江	春烟雨后愈空濛，湿却残英满地红。偏让客心生婉软，拾花长在故园中。
与淡墨	[当代] 崔荣江	陶泓淡墨著云烟，尺幅堪容几海川。每写陈宣留一白，将心成篆款华年。
七绝八首 其八	[当代] 崔荣江	素蘤根骨秉天然，多许玲珑委客怜。信有清塘生不媚，时人未必敢轻搴。
黄梅雨	[当代] 陈振家	梅子初黄豆蔻香，山川含吐变阴阳。阵风乍动花心颤，时雨相催草穗狂。乱点旋飞斜映日，微霏忽敛出蒸阳。似晴却雨浑无定，端是天公难测量。
暮春	[当代] 陈振家	九年寄榻海南村，已牧黄牛几代孙。看月有时吟李白，闻鸡无志学刘琨。运乖心壮空何用？才短性偏安可论！人事恰如春事晦，花随流水带泥浑。
澄迈道中	[当代] 陈振家	荒草迷离石径斜，莎鸡随处叫吱呀。山前忽雨两三点，云际悬村五六家。天闷路遥频拭汗，人稀店断漫思茶。僻乡穷域无机巧，水是燃油脚是车。
有怀	[当代] 陈振家	寂寂幽栖百仞丘，椰花重见九春秋。薯蔬已惯乐樵牧，主客无欺甘滞留。四害剪除当大庆，遗风未肃尚私忧。中年将至心先冷，坐废平生江海谋。
咏槟榔	[当代] 陈振家	端妍娟巧立亭亭，窈窕腰肢见性形。弄月高舒摩斗掌，逗风轻展拂云翎。鱼峰山上俏三姐，西子湖边伶小青。检点少年花下侣，依稀倩影忆曾经。
贫穷	[当代] 陈振家	贫穷无奈狷狂何，已把归心托碧萝。乘兴常来餐岫色，纵情屡去揽烟波。欲移岩壑为楼阁，当剪云霞作绮罗。自古圣贤皆寂寞，休教冰抱坠空魔。
山中晓起	[当代] 陈振家	青幔绿屏笼紫烟，晨风美似沐清泉。叶梢夜露沾衣湿，天宇晴明映眼妍。静谧鸟鸣声最好，茏苁草蔚色堪怜。青山处处藏诗句，留与知音一一传。
代柬答友人	[当代] 陈振家	手书遥贲到榛荆，满楮烟云跌宕情。天上红羊随岁转，汉庭功狗一锅烹。恨禽望海枉投石，樵子烂柯犹恋枰。已过夔门流渐静，应无风浪引人惊。
山中雷雨	[当代] 陈振家	辗地惊雷破寂寥，电鞭怒迸裂青霄。中开华岳宝莲照，折断不周天柱摇。过岭狂风撕草舍，隔窗骤雨劈芭蕉。山洪滚滚从天落，拉朽摧枯下石桥。
热带雨林	[当代] 陈振家	热带雨林堪咏游，碧波绿浪蹴空浮。树遮岩径天如晦，叶积深山软似裘。草木争光纷上窜，水泉避势夺低流。逞威夏日真无奈，闲步观瞻同入秋。
天南杂咏十首 其七	[当代] 陈振家	山谷不平山径斜，自营园圃只为家。钩刀斫树刨泥石，藤蔓缚桩围护笆。毛雨不妨烧野火，轻寒自欲促春芽。山妻背子供餐饮，又掘繁星种地瓜。
天南杂咏十首 其六	[当代] 陈振家	赤日西沉夜渐凉，茅青成片逐风香。陌阡委曲沿芜草，丘壑高低借月光。明灭萤星飞莽垄，稀微灯火烁农庄。虫歌蛙鼓相随送，一路推敲入韵章。
天南杂咏十首 其五	[当代] 陈振家	一夕春山带雨痕，岩扉半闭雾昏昏。数枝野李花娇困，百部清泉流乱奔。群鲫竞趋横逆水，老榕大放倒生根。园田巡罢归茅屋，研墨舒笺搜楚魂。
天南杂咏十首 其四	[当代] 陈振家	一瓢稀粥六骸和，省事胜如练事多。日管胡椒三百本，夜瞻广宇一千河。听虫看水五官足，读圣依贤满腹讹。梦觉醒来天地阔，苍山无语鸟吟哦。
天南杂咏十首 其三	[当代] 陈振家	遁迹穷山年复年，交风友月绿溪前。野花两岸闲开谢，柔草一床供恣眠。茅结青崖庐足寄，烟浮碧落腹堪填。庸才休去问当世，短褐糟糠听自然。
天南杂咏十首 其二	[当代] 陈振家	天南坐拥万重山，石径欹斜来往艰。并立樟桫穿日脚，郁蟠藤葛绕云间。灵台容贮三千界，世道曾逢二百关。横逆困穷其奈我？此生许作五溪蛮。
天南杂咏十首 其一	[当代] 陈振家	鸟噪幽林晨景清，山乡自此认归程。泉心石气烟霞癖，客鬓孤怀岁月情。力耒只能同润土，无田未可学渊明。劳形且以逸篇补，世上无平无不平。
闻打倒四人帮	[当代] 陈振家	幸有中兴梁柱官，城狐社鼠一窝端。正纲拨乱思长治，举措轻佻休再弹。孤塞初开言路广，民生匡正国基宽。腹心充实培根本，重造神州事未难。
偶悟成咏	[当代] 陈振家	久处深林肌骨清，攀山下地似猱轻。躬耕免乞田文饭，闲啸能生靖节情。隔断尘嚣归本性，破除欲障见空明。菜根嚼得真滋味，镇日无忧心自平。
寄周家小友	[当代] 陈振家	皇天只赏野心家，读几篇书望勿赊。倘想名场争额角，须防暗箭折门牙。日晖选照墙头草，甘露不濡岩底花。做个庸人亦多福，等闲勿弃旧园瓜。
又廿日示世侄	[当代] 陈振家	抹布偏憎败鼓皮，东施少去笑仳倠。须防孟德杀人意，休赞杨修幼妇碑。娇软兔丝难自立，轻佻柳絮不禁吹。桓公庙里有欹器，检点无时莫让欹。
诗代柬示世侄	[当代] 陈振家	写汝三江与四支，管它螃蟹共乌龟。不关吴主小家气，须骂荆州大耳儿。三国读多人近诈，四书研透事难为。西邻竖子雌黄口，暮楚朝秦未足奇。
深山行	[当代] 陈振家	鹿蹊鸟道绝人烟，莽葛悬藤各纠缠。一束寒光知白昼，百重绡练挂澄泉。若非混沌初开世，定是蓬壶小有天。仰看崇峦询出处，青山无语耸双肩。
闲兴	[当代] 陈振家	澄潭危岫四时佳，绿抱飞泉泻断崖。自去自来双草屐，不遥不迩一茅斋。鸟叼卢桔摇金果，蜂扑蕉花坠玉钗。满腹诗情未忘废，偶牵兴会动吟怀。
漫成	[当代] 陈振家	无求无欲鲜招灾，物外神区养素怀。不戴海南遮目笠，惯穿国塑涉滩鞋。语多迂阔任人怪，议每离奇与俗乖。也有嗜痂三二子，爱听胡越杂庄谐。
书事	[当代] 陈振家	工分不抵口粮销，毕岁难求钞票饶。采药差供盐酱费，养鸡留备节时调。蔬园愁看毛虫蛀，书页苦充烟纸烧。人到忘钱高雅甚，截枝短竹作清箫。
再访东山调杜非	[当代] 陈振家	蓬庐爬满喇叭花，破败柴扉半掩遮。丑石仍充交脚椅，秃枝移作晒衣叉。美髯拂地榕根坠，罗带绕腰溪水斜。别后信知光景好，老藤闲吊一棚瓜。
盛夏山中	[当代] 陈振家	骄阳赫赫挂澄空，岩溜纷飞珠幻虹。流水呜咽繁石里，蝉声断续众山中。青牛散卧榕阴处，竹榻渐移茅屋东。云外鸡啼近凉夕，耕霞犁月可开工。
生况有嘲	[当代] 陈振家	腰挂钩刀赤脚丫，已然道地老山巴。常寻猪菜涉坳堑，时赶牛群下峪岈。野味佐餐为俭省，矿泉沐浴未豪奢。涤除汗腻光胸背，留与凉风细拍爬。
煮茶	[当代] 陈振家	岩畔泉源活且清，玉芽松火对山烹。软风习习香传鼻，情致陶陶棋上枰。穷极翻无身外念，是非祗合肚中明。从来天意难凭料，莫问阴云与放晴。
有所怀试用虚字以咏	[当代] 陈振家	遐荒落寞颇凄其，笑拍青崖一任之。质性本然难矫饰，形骸甚矣且由兹。事无可择唯听命，度到能容长愿斯。妄毁多愁终害智，心和气静不尤谁。
苦雨	[当代] 陈振家	风也飘飘雨也飘，九分无赖一分焦。远山沉默天全晦，长壑争喧水半腰。漏滴寒居床尽湿，心耽年景鬓先凋。几时能放新晴出？不耐霪霖百遍撩。
有得四首 其四	[当代] 陈振家	何须尽向臭铜看，凡事泰然心自宽。病帝王输康叫化，穷寒士胜富贪官。地球物质无增减，人事浮沉几戚欢。熊掌与鱼皆可爱，眼前藜藿也相安。
有得四首 其三	[当代] 陈振家	立身名位两难凭，严守灵台一盏灯。莫去推敲衡得失，何妨入定似尼僧。辱生丧行笑秦桧，拼死无功惜李陵。落叶由风飞卷去，希夷能执是真乘。
有得四首 其二	[当代] 陈振家	泉清石秀似匡庐，翠岫横空悦起居。欲伴幽禽同隐鹿，不辞野笋与家蔬。养雏漫撒秕糠粒，治病时寻青草书。胜学无聊门下客，向人弹铗乞车鱼。
登临	[当代] 陈振家	独立危巅望眼赊，偷闲数日浪天涯。云飞大野千峰雨，浪卷沧溟万顷花。百代风流随水远，十分形胜在山家。频年登览无它意，莫使青衿负物华。
忆绍川	[当代] 陈振家	长河清冷一轮孤，帆影潮音聚海隅。放逸忘怀思往昔，分甘共苦记穷途。语惊四座笑声迸，典出无书谑浪俱。不见高才空岁月，曲疏无处顾周瑜。
放牛	[当代] 陈振家	不学风流角挂书，青峦结伴共奔趋。自无敕勒阴山美，颇及颍川巢父愚。子我原皆天上宿，遭逢且复世间娱。昂鸣低咏各凭兴，免用指挥随谱符。
不寐	[当代] 陈振家	枯肠不敌酽茶欺，蛱蝶华胥负约期。敲桌移灯驱耗子，循声合掌拍蚊儿。潮鸡已唱四更月，水笔漫成三句诗。方觉依稀见姬旦，闹钟吼责起床迟。
牧归	[当代] 陈振家	余照温柔茹草萋，驱群归去旧栏栖。餍饫牛犊踱方步，多礼巉岩迎曲蹊。林噪已知飞鸟返，山幽早听野虫啼。薪柴一束随肩上，漠漠岚烟翠黛迷。
扛材木	[当代] 陈振家	独扛胚木出崇阿，横扫枯枝扯葛萝。两臂苍螭盘玉柱，周身浊浪泻黄河。日轮炜炜昭僵步，地母咚咚按拍歌。换得雇家阿堵物，身家杂用赖张罗。
八年	[当代] 陈振家	八年寝迹海南乡，蛮米山蔬味渐香。丁口平添三小子，债钱累欠一箩筐。及晨挥竹牧黄犊，入夕挑灯读老庄。久住深山人不记，相寻唯有一蚊忙。
又答张生	[当代] 陈振家	尘凡百态费掂量，福境祸区观欲详。勿与小人磨口舌，好从君子沥肝肠。佛头尚许遗禽粪，人面由它挂雪霜。庄子有文能解惑，闲来无事读三章。
余思	[当代] 陈振家	羁滞天涯岁月多，牧鞭短褐自行歌。素常交往唯黄犊，能算宾亲为绿萝。忽得诗情忘物我，偶因风雨忆蹉跎。一贫如洗原无悔，憾乏知心红粉和。
雨后有遣	[当代] 陈振家	空山雨后净无尘，岩曲幽清虫语亲。白雾轻移斜啖树，澄波微漾乱摇人。鹭鸥忽动穿花过，鹅鸭沶游近竹邻。谁识山巴负薪汉，偏饶闲雅咏吟身。
小立山溪有咏	[当代] 陈振家	溪山随兴每成章，物性如人趣味长。峡谷有材多正直，峰巅无木不箕张。恣横藤刺豪强相，闲雅岩花靘女妆。唯有清泉自陶乐，低哼高唱变宫商。
溪山自遣	[当代] 陈振家	身在蛮乡千嶂间，依泉喜占半房山。狞石势若豨牙突，丑树形同象鼻弯。散栎殊知非大料，荒莱只合寄驽顽。任它上苑千花灿，咬得菜根心自闲。
九曲江小饮	[当代] 陈振家	蓬棚未倒倚岗斜，分店全无只此家。喜有油条兼白粿，且来奶滴混红茶。荒村野垄鸣幽鸟，赤日蓝天耸绿椰。路已半程方九曲，中原欲到望仍赊。
感事有赋	[当代] 陈振家	悟到忘机百事荒，闲将吟骨狎年光。溪山赋性安恬适，驰策之心已渺茫。落日西斜云冉冉，飞流东去水汤汤。平生亦有难甘处，怎及岩隈野蔌香。
参加琼海县地图标绘工作书赠王世才二首 其二	[当代] 陈振家	骊龙颔下有灵珠，试拮一鳞探实虚？俯仰屈伸钦变幻，蹈云嘘雨见舒徐。老骀恋枥徒增齿，雏凤开声定博誉。如此识君真快事，不亏昨日失粗疏。
闻林彪殒命	[当代] 陈振家	算尽机关馋口侵，煌煌神器动痴心。纷投贤隽井中石，狂喊健康承运林。臣庶何堪成苇靶，山河忍看作鱼砧。忽闻天绝丧家犬，如沐炎天万里霖。
闻事笔至	[当代] 陈振家	青椰又吊将军头，不觉山林岁月悠。挑井炊烟朝复夕，赶牛斫木始而周。听蛙塘角咒星斗，笑鼠崖边挖地球。今日忽然开会去，温都尔汗坠林彪。
暑夕	[当代] 陈振家	蔽空蚊阵闹黄昏，伏鼠伤烦早串门。懒犬恹恹垂片舌，闷雷隐隐隔山村。狠摇夏扇团葵折，频汲寒泉井水浑。忽喜连天惊电闪，狂风扫地雨倾盆。
自吟	[当代] 陈振家	空山无侣独行吟，古木苍岩危径深。爽籁穿林幽听笛，清泉过罅静聆琴。性灵自与嚣尘远，意兴常循造化寻。搜句偶逢枯涩处，抬头停步问幽禽。
拓荒	[当代] 陈振家	荒茨翳翳莽然生，长柄钩刀扫荡平。丘壑乍呈弧线美，修峦今见胴躯明。霸王初举骊山炬，诸葛大烧藤甲兵。欲把岩峦重打扮，胶林连片鸟声鸣。
春霖	[当代] 陈振家	经春草木尽青青，瓜豆离离欲上棚。镇日雨丝吹悄悄，垂天峰嶂看怔怔。山风瑟瑟吹林籁，涧水淙淙送凤筝。樵子不来荒径寂，看花缚蔓一含情。
野兴	[当代] 陈振家	长住穷林蛮海边，朵颐事治自当然。盘飧冷落思抓鸟，腥味索然还下渊。木耳已收千万盏，竹根时煮二三鞭。此间多有珍馐物，举手擒来不用钱。
读史有怀	[当代] 陈振家	皇皇龙种枉婆娑，兰蕙偏稀萧艾多。噍类无能真贱物，仕途有耀近疯魔。万般对错由君主，一例游疑寻佛陀。满纸苍凉看不快，阑干漫倚自吟哦。
忽晴	[当代] 陈振家	半月阴霖降不停，雄虹忽挂晚风清。凝云怫郁放山出，软日殷勤临槛晴。解浸坡田纷泻水，久违林鸟始闻声。遥知溪谷鱼肥美，放箔持筌捕作羹。
答王名龙君	[当代] 陈振家	曲意阿人宜痛惩，休教谄佞肆冯陵。迎头少怠笑容辈，抬眼须防利爪鹰。应信贞梅凌白雪，断无腐肉绝青蝇。妖巫纵使千般变，难避先生目有棱。
感怀有咏	[当代] 陈振家	大乖时命一吟徒，自绘丘山小隐图。乔木环遮天似盖，清溪斜绕水成弧。铝锅可煮三餐饭，茅舍能容六尺躯。尘外悠悠消岁月，者番不学杞人愚。
代柬寄故人三首 其三	[当代] 陈振家	天南远寄赋遂初，日出而劳哺我雏。岩下春来花自放，山前人过鸟相呼。诗书常伴风同览，形影多邀月共娱。说与故人堪一笑，别番滋味在狂奴。
代柬寄故人三首 其二	[当代] 陈振家	兔丝休去附蓬麻，且种东陵二亩瓜。楚厉难知和氏璧，长安不合牡丹花。勿耽骂座灌夫酒，还饮安贫学士茶。君看当年夸父血，无端喷作半天霞。
代柬寄故人三首 其一	[当代] 陈振家	宣雷颁雨任天庭，七尺微躯能抗争？谁弄弓刀谁刃手，自调鼎鼐自和羹。何须涕泪随周顗，不值猖狂学祢衡。沧海沉舟闻不少，波涛生息岂干卿！
东山访旧二首 其二	[当代] 陈振家	忽闻云壑有歌吟，不费周遭次第寻。轻快但知心境好，清和只觉道根深。搜荤枉杀司晨凤，生火险焚岩下林。欲与故人倾一醉，数温野酿带香斟。
故人询回城之事以诗答之	[当代] 陈振家	茧蚕自暖慰依栖，守拙未为寒暑移。黄犊无猜容懒散，青山不语惜憨痴。向来鄙借卢生枕，归去续吟陶令诗。不信东君从此别，野花自有弄春时。
三叠前韵答十三狼见和	[当代] 陈忠平	久说睽违逢不期，人间遇合一如斯。奈何健语忽愁笔，遮莫新交非故知。过眼浮云翻作雨，横胸芒角吐为诗。男儿有梦应无悔，休问鹏程蹶者谁。
再叠前韵寄怀龙泉空吟兼答之祺见和	[当代] 陈忠平	相约兰亭事可期，敢劳叨念念如斯。行吟若假舟车便，消息先传鸥鹤知。积雨成愁催我笔，冲寒呵手读君诗。来年一掬沧浪水，同濯烦襟尚有谁。
叠前韵答龙泉空吟见寄	[当代] 陈忠平	欲说襟期不定期，交乎君子乃如斯。远眸或被浮云阻，近况偶从回帖知。无事蒐寻千里梦，有时收拾一窗诗。烟波九派合于海，载酒弄舟先醉谁。
偶感	[当代] 陈忠平	缘灭缘生未可期，算来人事半如斯。风波挂碍勿轻涉，冷暖关怀各自知。太息霜严吹到镜，翻惊梦恶起抠诗。相逢陌路宁无日，亦不须猜谁是谁。
赋得『万象终归馀独我一生无奈是多情』	[当代] 陈忠平	梦到醒时夜未醒，披衣拥网坐愁城。翻将落叶萧萧影，听作零零断雨声。万象终归馀独我，一生无奈是多情。何当虚拟东山宅，自把心田细细耕。
丁亥九日遥念江右同仁狮子岭登高同用小杜九日齐山登高韵	[当代] 陈忠平	九日风揣神思飞，遥怜狮岭野烟微。杯浮绿蚁放怀醉，手撷白云簪鬓归。游屐踏过衔落叶，茱萸插处缀清晖。我惟怅叹湖天阔，自掬寒波自濯衣。
无题	[当代] 陈忠平	月落西窗久不归，商声萤火夜光微。秋丝绾梦疑成茧，霜叶凝寒欲透衣。道是灵犀牵一线，可怜痴念减三围。那堪早起凭栏处，云自徘徊鹤自飞。
偕凤凰山主一行登南山山下鱼馆置酒	[当代] 陈忠平	把臂南山秋画图，清风脚下起徐徐。摩挲残字追高古，指点苍波认远墟。语可推心缘不薄，诗能佐酒醉何如。斯时一别休惆怅，我有河鱼子有车。
小院夜坐	[当代] 陈忠平	欲坐禅关不似僧，那堪暑气更相蒸。无人可语怜长夜，有梦不成搔短鬙。些许清凉疑作雨，翻飞蝙蝠认为朋。忽看明月蹒跚上，大好乾坤仰一灯。
夜读雨如诗感而寄之	[当代] 陈忠平	世象纷繁嗟未休，况乎近在御城陬。挽弓谁肯射颓日，触忌君当惜转喉。一事难安宜自乐，三餐能饱更何忧。且看明月閒窗外，亘古如磐挂顶头。
春夏相交夜不成眠遂起而抠诗如是者三日 其三	[当代] 陈忠平	伤春便欲抱春眠，讵料蚊雷喧耳边。梦影支离坐长夜，鸡声迢递破残烟。蹉跎岁月岂堪忆，草木枯荣殊可怜。不合小资情调在，自教艾怨瘦诗肩。
春夏相交夜不成眠遂起而抠诗如是者三日 其二	[当代] 陈忠平	底事伤怀不稳眠，人间三月有馀妍。临池碧柳柔堪弄，露角清荷细可怜。寻梦倘能同此夜，摘香何必待明年。吾生岂是多情种，偏把韶光掷浪笺。
春夏相交夜不成眠遂起而抠诗如是者三日 其一	[当代] 陈忠平	看时清晰却模糊，剩取残芳旧画图。絮化浮萍流水远，山沈红日白云孤。骤然风雨类歌哭，况复郊原啼鹧鸪。执手东君相惜别，那堪耳畔逸妻呼。
谷雨江右诗社周年萍乡小石源雅集 其四 游孽龙洞有感其更名为义龙洞用进退格	[当代] 陈忠平	一洞幽深鱼贯行，眼前顽石幻奇形。或为虾鳖依崖立，曾佐龙蛇倒海惊。过处阴风犹凛冽，当年恶迹渐零星。也无轻怪后来者，竟把妖邪冠义名。
谷雨江右诗社周年萍乡小石源雅集 其三 初访小石源次韵汝启兄用进退格	[当代] 陈忠平	炊烟真欲与云齐，山半幽居隔路岐。家犬小怜迎远客，野蔬新摘带春泥。徐舒醉眼犹疑梦，狂放诗心不忌辞。草木自然成境界，人间笔墨岂堪题。
谷雨江右诗社周年萍乡小石源雅集 其二 筠姊偕金水雨如及小月枉道鄱湖惠我美玉长句谢之	[当代] 陈忠平	丰仪初识隔萤屏，一握鄱湖白鹤汀。绕阁晴烟红袅袅，如人脩竹绿亭亭。邀君醪醴薄难醉，赠我琳琅清可听。别去不愁云路远，因知此物已通灵。
黔中行吟 其十三 归后念及途中有负齐卿兄约醉长沙美意聊作长句谢之	[当代] 陈忠平	梦出黔中雾色茫，细从窗外认潇湘。山川自古称形胜，人物至今思楚狂。约醉千杯君意厚，悭谋一面客途长。归来但遣鄱湖水，上溯长江到岳阳。
黔中行吟 其四 叠前韵酬莫名金水二兄	[当代] 陈忠平	宜上云端舒倦眸，异乡同作菊花秋。暂无俗虑烦霜鬓，况有新交快壮游。九曲盘旋峰怪异，一泉奔泻涧清幽。黔中合是藏身地，恐到终期难梦求。
题毕业二十六周年高中同学聚会	[当代] 陈忠平	一别桥门散四涯，几番梦里话襟期。鸡窗灯火同为念，世路风霜各不知。廿六光阴髭半白，寻常况味酒千卮。可怜独有清宵月，才说圆时是缺时。
偶感	[当代] 陈忠平	人间殊味或同尝，昼自炎炎夜自凉。混世无为偏有梦，浇愁有酒却无肠。听残地角虫三叠，望老天边雁一行。好趁此时肝胆在，赊些腐鼠到诗囊。
失眠	[当代] 陈忠平	万籁俱喑雨脚长，风从窗隙渗微凉。那时点点梦犹在，何事恹恹病未央。不合秋心为药引，明知青眼隔殊方。可怜空捏催眠诀，数断檐牙夜渺茫。
楼望	[当代] 陈忠平	久屈炎威不上楼，凭楼又见蓼花洲。太多世相撩人眼，些许牢骚乱笔头。忽尔白云翻作墨，当时青叶嚇成秋。此中凉热皆滋味，尚有忘机一野鸥。
某公雨夜过访笑吾耽诗自误诗以答之	[当代] 陈忠平	狂风挟电过蓬门，一枕清眠碎作尘。有梦不曾逢乱世，无能只合作骚人。中年况味堪谁说，小我情怀咸自珍。明月沈吟云外久，几番却被雨磨新。
小小有寿吾句云『先生百岁再求句小小无牙却有诗』其情可感诗以谢之并贺生辰	[当代] 陈忠平	风自温馨雨自新，漫敲竹韵寄生辰。天然意象天然趣，小巧心思小巧人。衰体偏劳千里念，三年殊觉此情真。汝诗不厌百回读，读到无牙倍可亲。
春日再雪	[当代] 陈忠平	分明不许百花开，又见苍龙贯甲来。乍皱鹅黄连夜萎，新征紫燕半途回。天淆气象时无序，物破平衡岁有灾。一事嗟馀休自扰，或能二度访孤梅。
春日病后偶题	[当代] 陈忠平	鄱湖一角野人居，閒对青山困枕书。浮梦无梅谁可友，游丝有影绿堪梳。春潮漫向吟边涌，孤绪犹为病后馀。不必空叹晴日少，满堤烟雨待耘锄。
新春雪日寄诸生兼命诗题	[当代] 陈忠平	艺苑纷繁费剪裁，聊将网络作平台。学无先后都为友，道有循环又见梅。春信已从人日动，东君却命雪花开。风光殊绝堪吟咏，不必徒怜谢女才。
春分	[当代] 陈永正	烛泪将枯麝亦焚，一声钟断报春分。沈沈胆落众生寤，震震雷惊今夜闻。孤影临风自摇曳，聚蛾舞火各悲欣。扶轮欲向羲和就，莫惜先鞭著此身。
七绝八首 其八	[当代] 崔荣江	夜阑刻蜡剔灯花，蜡也将残花也嗟。不若卷帘看好月，今宵应约到檐牙。
游重庆南温泉仙女洞次林剑丹韵二首 其二	[当代] 金鉴才	三生悟得水云幽，纵有千金不买舟。来往几多名利客，无人解唱大江秋。
丁未上巳东湖四首 其四	[当代] 陈永正	纵横湖艇出，俯仰岸花明。雨脚行波面，风林促伞声。芳情遥未寄，薄照晚宜晴。临水忽思子，嘤嘤幽鸟鸣。
丁未上巳东湖四首 其二	[当代] 陈永正	当路逡巡去，前年燕畏人。紫荆回故色，曲水得馀春。沙软深微步，行迟永此晨。渐知红意尽，悢怅念綦巾。
丁未上巳东湖四首 其一	[当代] 陈永正	娇柳承风意，来搀茗艼春。微芳经雨暂，碧酿染波匀。隔水欲通语，秉兰遥未亲。方回多感遇，犹忆洛桥尘。
夜坐怀镇晖	[当代] 陈永正	坚坐了长夜，一壶并一琴。我茶亦已沸，我室何无音。莫往莫来日，如兄如弟心。怜君独不寐，怅以成清吟。
水鸟	[当代] 陈永正	昔住东湖久，详知水鸟情。一朝迟尔约，千唤不吾应。自别过三载，重来犹再鸣。西城风俗异，当愧此真诚。
南村	[当代] 陈永正	大道自伊阻，南村即少来。巢深饥鷇噪，步急软尘回。斯世贵无逸，野花何可开。我怀常内足，休问处蒿莱。
赠区谧庵潜云	[当代] 陈永正	区子旷代士，平居嗟道微。夜阑摩宝铗，舞罢接晨晖。偶墨世人外，雄谭多士违。书成委尘箧，客过每扃扉。
谏王钧明兄	[当代] 陈永正	吾辈穷斯滥，诸公那得穷。未妨行直道，何必立丰功。有暇读一快，招朋披寸衷。文章家国业，非子所宜蒙。
黄鸟	[当代] 陈永正	交交有黄鸟，敛翼日悲号。已数避饥隼，奈何栖弱蒿。故巢时欲坠，予口亦云劳。睹此但无语，彼苍方自高。
夜坐二首 其一	[当代] 陈永正	路有纵横叶，故人遂不还。秋心慵复理，物我固相安。满意蛩争语，无情夜愈寒。分明好时世，隐几梦清欢。
侍朱庸斋师暨诸同门荔湾湖上遥奠杨平森丁嫦仙二君 其一	[当代] 陈永正	一雨做萧瑟，最先秋到湖。凋杨如有泣，腐草不重苏。砚席三年共，艰危百代无。天南忍回睇，何处是君庐。
四十自讼 其八（1967年）	[当代] 陈以鸿	闻道原知有后先，中流肯负祖生鞭。穷途痛哭羞南阮，壮岁勤攻愧老泉。幽谷嘤鸣怜独学，萱堂遗训记三迁。挥戈欲斥羲和御，还我青春二十年。
四十自讼 其七（1967年）	[当代] 陈以鸿	当年立志作完人，不道儒冠误此身。臣朔漫嗟饥欲死，君平应卜蹇还伸。耽吟看取灯前笑，待聘留将席上珍。春蚓秋蛇聊复尔，趋庭何日望传薪。
四十自讼 其六（1967年）	[当代] 陈以鸿	四十无闻合便休，从来名利等浮沤。持家何莫非经济，遁世翻教得自由。弱不禁风他日诮，贫能举案几生修。操刀敢企陈平宰，且向庖丁学解牛。
四十自讼 其五（1967年）	[当代] 陈以鸿	调弦弄管两无成，俯仰惊看岁月更。金尽惟馀书可卖，砚荒空有笔能耕。檐边雨滴添愁思，陌上花开动客情。兀自引吭歌一曲，任人误作不平鸣。
春日书感四首 其一	[当代] 陈仁德	年年柳色送春还，又听黄莺啭野山。未贴新符随节令，却怀旧景倚栏杆。金裘换酒谁同醉，粉墨谋官我大难。万事悠悠流水过，唯馀耿耿寸心丹。
哭惠溥世兄五首 其三	[当代] 陈仁德	浮云富贵总无端，混沌人间献饭难。老泪穷途思阮籍，无车弹铗怨冯驩。纵然风雨摧人杰，毕竟光芒耀韵坛。可惜黄钟输瓦釜，知君地下亦忧患。
感时	[当代] 陈仁德	何曾遇酒便癫狂，恐触忧思动侠肠。不见偃旗惊海宇，仍凭画饼说天堂。新潮并出人心异，怪态蔓生道义荒。今日难穷千里目，纵登高处亦茫茫。
送巴山兄移居山东四首 其四	[当代] 陈仁德	彩笺畅写板桥文，大笔堪招曼子魂。有酒举杯邀冷月，无车弹铗傲侯门。尚馀断梦长相忆，除却深情不足珍。汽笛一声君去也，巴山木叶落纷纷。
送巴山兄移居山东四首 其三	[当代] 陈仁德	翠屏山上月如钩，鸣玉溪边忆旧游。何日双飞双展翼，此时一步一回头。汪伦歌彻桃花水，司马泪倾枫叶秋。我亦年年思乐土，却无计觅武陵舟。
庚午远游诗十五首 其十四 入蜀	[当代] 陈仁德	才入巴山便觉亲，乡音盈耳似相迎。一车抛却秦川远，万仞苍然蜀道横。却忆东西南北景，永怀湖海江河行。窗中过尽崎岖路，平野高楼是锦城。
庚午远游诗十五首 其十三 西安	[当代] 陈仁德	绵绵黄土满秦川，车走雷霆入大关。谁复吟诗登雁塔，我来访古上骊山。椎飞博浪销王气，恩宠华清隐祸端。百代匆匆皆过客，几曾欢笑几悲叹。
庚午远游诗十五首 其十二 天津	[当代] 陈仁德	乘风浮海到津门，雨湿平畴大气浑。树影时随花影过，马车犹共汽车奔。梦中家渺天无际，窗外楼高月有痕。且向城南揽胜去，波光潋滟可销魂。
庚午远游诗十五首 其十一 登州蓬莱阁	[当代] 陈仁德	重阁巍然耸海隅，八仙曾向此中居。帆随天远飘无影，风卷潮来阔有馀。倭寇胆寒元帅剑，神山名载老残书。蓬莱胜景知多少，除却登州总不如。
庚午远游诗十五首 其十 烟台前清炮台怀古	[当代] 陈仁德	沙飞风吼海迷茫，废垒苍凉草木荒。遥想旌旗辉日月，空流血泪溃堤防。我来倚树吟天问，谁复登台唱国殇。犹有当年城堡在，依然巨炮指重洋。
庚午远游诗十五首 其九 烟台	[当代] 陈仁德	车轮滚滚赴烟台，横越山东半岛来。夹道千株杨柳绿，绕城四面画图开。云飞天际风声动，日落沙头海浪回。好景留连能几许，还随夕照共徘徊。
庚午远游诗十五首 其八 青岛	[当代] 陈仁德	三面蓝波映夕阳，岛城宛在海中央。趁鲜沽酒尝新蟹，及早观潮上石梁。独有风光诗亦画，何来灵气暑犹凉。征尘洗尽沧浪里，水阔天空我欲狂。
庚午远游诗十五首 其六 南京	[当代] 陈仁德	城北城南尽碧梧，浓荫掩映帝王都。六朝歌舞红颜好，一夕干戈白骨枯。游子得诗临水写，娇娘卖饼隔桥呼。中山陵外重过日，红绿衣裙满路途。
庚午远游诗十五首 其五 九江	[当代] 陈仁德	一夜听涛下九江，渡头月落水茫茫。酒家拦道邀行客，店女闻声认老乡。湖口烟波天外渺，庐山面目雾中藏。荻花枫叶应犹在，曾湿青衫泪几行。
庚午远游诗十五首 其四 武汉	[当代] 陈仁德	江汉重来已四年，铁桥高塔两依然。碧梧大道排商肆，芳草长堤系客船。形胜独称三镇美，诗章祗共一楼传。又当日暮乡关渺，滚滚烟波到眼前。
庚午远游诗十五首 其三 三峡	[当代] 陈仁德	峡中无日不狂澜，况复洪波涨汗漫。九曲江穿千叠嶂，万重浪送一楼船。危峰云破羊群出，野渡风低鸟影还。深谷高山经过了，南津关外地天宽。
庚午远游诗十五首 其一 序诗	[当代] 陈仁德	南北奔驰万里行，诗笺草草记征程。山林锦绣窗前月，江海飘摇水上灯。长是低吟难入寐，偶成佳句便忘形。依稀笔底风光在，一卷新编慰我情。
三十六生日前一日作	[当代] 陈仁德	独宿高楼晓梦惊，开门讶尔梦中人。原非七夕卿何到，正似凉蟾暗忽明。大野如春休恨别，小窗相对转无声。不嗟贫贱仍欢乐，珍重良辰共酒樽。
噩梦	[当代] 陈仁德	噩梦依稀忆昔年，群魔次第舞蹁跹。弥天冤狱千家哭，扫地文章一炬燃。倘可乘时猴亦沐，偶因得道犬成仙。河山都在疯狂里，头上炎炎赤日悬。
登黄鹤楼	[当代] 陈仁德	名楼高耸大江湄，形影巍峨绝代奇。势接巫山风雨远，气吞云梦水天迷。淩空仿佛来黄鹤，跨岸分明舞彩霓。头上煌煌崔灏在，依然放胆自吟诗。
再出三峡	[当代] 陈仁德	夔门重过势依然，百丈悬崖峻极天。山夹激流舟似苇，笛鸣深谷雨如烟。危樯出没狂涛里，新句推敲古渡边。十二巫峰何处是，游人指点白云间。
成都西郊即兴	[当代] 陈仁德	客馆终朝掩幔帏，偶来郊外叩荆扉。田头觅食群鸡逐，水畔衔泥乳燕飞。油菜新开花似海，柳芽才露叶如锥。果然西蜀风光好，极目天涯尽翠微。
雨夜怀希渊世兄	[当代] 陈仁德	忆曾携手蜀江西，每夜街头别去迟。茶肆坐看山吐月，绳床对语露侵墀。老来终日偕孤影，贫到极时多好诗。千里思君春又暮，碧玻璃外雨丝丝。
乙丑元宵恰值余插队四十周年夜半倚枕赋此	[当代] 陈仁德	辞家犹少小，孤影入荒烟。风雨千山黯，椿萱一梦牵。尘寰方历劫，国运正临渊。午夜惊回首，锥心四十年。
次韵京战兄贺岁诗兼寄海内诗友	[当代] 陈仁德	日月匆匆过，长安不易居。镜中惊短鬓，灯下理残书。身处江湖远，心忧道义疏。忽闻新岁至，渺渺正愁余。
海洲兄驾车导游深圳置酒相款赋谢	[当代] 陈仁德	重逢当此夕，离别已三秋。云涌中天月，人登望海楼。思君曾入梦，得句每相酬。共惜良宵短，狂歌醉一瓯。
和世广兄原韵兼寄海内诸友	[当代] 陈仁德	天寒近岁暮，灯黯已深更。只合酬新韵，那堪忆旧情。朔风窗外舞，斜月枕边生。因念诸君子，从头说姓名。
五十咏怀五首 其五	[当代] 陈仁德	诗成聊自咏，对影感纷纷。剩有丹心在，幸无媚骨存。难圆游子梦，辜负美人恩。天意原如此，升沈不足论。
怀人诗七首 其六 怀屈义林先生	[当代] 陈仁德	锦城重见日，公已九三龄。老眼犹观世，新图忽满厅。郑虔勋业远，屈子芷兰馨。天马腾空起，八荒自在行。
怀人诗七首 其五 怀吴丈蜀先生	[当代] 陈仁德	不见吴夫子，忽焉十五春。诗书称国手，风义悯王孙。高论曾惊世，旷怀不染尘。墨香长在壁，我作吉光珍。
忆二十二年前离家赴拔山务工	[当代] 陈仁德	晓雾掩长街，寒风冻站台。路随山影远，车走笛声哀。世乱千忧集，时艰万劫摧。临歧挥手去，泪下忽沾怀。
张桓侯祠	[当代] 吴金水	马踏千军垒，将军勇绝伦。谁教汉家将，来战汉家民。结义依先主，留名与后人。何时沧海上，也祀郑和神。
海滨有寄	[当代] 吴金水	凉云来不尽，谁共海风秋。徙倚平沙际，閒愁乱入眸。遥知玉楼梦，应逐此间鸥。相与烟波里，飞飞得自由。
登青城山	[当代] 吴金水	进山如出世，一路任优游。树色沾云重，禽声隔雨幽。遥知仙府在，时见瑞烟浮。今夕眠何处，危檐接斗牛。
五月京城诗会诸师友佳作叠出予则诗思全无唯艳羡而已今日偷閒试赋三章以记 其一	[当代] 吴金水	大雅沉沦久，何方觅正声。清怀天浩邈，前路雨纵横。廊庙诚无具，江湖自有盟。京华高会处，晓色上危旌。
步东遨兄行云诗韵	[当代] 吴金水	真龙归去久，攀附恨无由。梦恋君王榻，名虚隐士丘。清风方欲起，阴影已先流。昨夜倾豪雨，汪洋没野畴。
次韵答世广兄见寄 其一	[当代] 吴金水	鹿马名难正，河山岁易更。众人皆酩酊，不醉若为情。蝶梦非斯世，诗行即此生。无将步兵酒，换得一狂名。
一九九二年十二月四日中山市博物馆举办欧初业馀书画习作展览赋此贺赠	[当代] 余菊庵	勋劳存党史，余事作诗人。隶集汉碑意，竹传与可神。不忘游钓地，展示艺功新。与我有同好，相逢愈觉亲。
閒居书怀	[当代] 余菊庵	应俗吾知拙，安贫乐趣饶。一廛聊寄迹，五斗不烦腰。世事云烟过，时光翰墨消。胸怀长坦荡，物我共逍遥。
清夏郊行	[当代] 余菊庵	清晓出閒步，家家尚掩扉。报时鸡屡唱，掠地燕低飞。东旭始升岭，南风轻拂衣。景光爱首夏，游目意依依。
辞别文史馆兼谢款待	[当代] 余菊庵	甲子岁将暮，邀来六日游。挥毫陪雅集，餐事荷殊优。到处涌新象，临归更恋留。关怀及衰朽，感谢党恩稠。
中秋夕与路荆湖边赏月	[当代] 余菊庵	沿湖踏暮色，问月忆东坡。寥廓望无极，清光蓦地多。风微波闪耀，影布树扶疏。对景忽生慨，秋来又半过。
赠吴寿谷画家	[当代] 余菊庵	谁谓西山小，居然百虎陈。偃蹲形各异，凶猛孰能驯。乍见心犹怵，应知笔有神。似君功力邃，何事老风尘。
秋夜羊城诸文友见访喜赋	[当代] 余菊庵	秋尽轻寒夜，蛩吟静四邻。忽来惊座客，顿觉满楼春。癖古应无咎，清谈一放神。十年罹恶梦，回首尚酸辛。
岐江送别佩衡女之澳洲	[当代] 余菊庵	爱女从兹别，重洋再度游。话长殊未了，车发岂容留。但嘱征途慎，休贻老父忧。归来感寂寞，竟日动离愁。
秋日春野居士邀饮	[当代] 余菊庵	幽居人事外，爱静我频来。竹径沿溪入，菊丛傍舍开。飞鸣悬藻绘，蔬韭亦亲栽。贮得茅台酒，招邀尽一杯。
挽彭作楠内兄	[当代] 余菊庵	少日颇孤僻，招寻独有君。晤言虚馆夜，联步草原春。多病休居日，逃名慎独人。同游今已矣，一念一伤神。
答友	[当代] 余菊庵	故人情意重，问我近何如。庭月供閒步，瓶花伴索居。排愁时弄翰，护目节看书。自愧无雄志，蹉跎任岁徂。
失题	[当代] 何永沂	登高正及夕阳残，并见迷茫月半弯。漫道河山能耐劫，可怜玉宇不胜寒。澜狂谁作中流击，诗媚人安壁上观。天道如何容一问，忽闻韩岛有循环。
戒酒辞	[当代] 裴涛	举盏狂歌意自横，难凭痛饮破愁城。半生甘苦醒如醉，遍地苍茫浊覆清。席上偶传曾割胆，世间谁记未成名？今年来约樱花雨，欲共春风看一生。
吊李梦唐	[当代] 裴涛	愤且思兮悲且疑，天人忧患共谁知。荒茫世界无从劝，绝艳惊才何所施？子夜歌中君去早，寒花谢后我来迟。如今风雨隔山岳，万里停杯忆旧时。
中秋不寐有感	[当代] 裴涛	清霜黄叶碧云天，世事终难如月圆。自我生涯知进退，由人辞色辨愚贤。渐安槐国风流梦，久废灯窗秋水篇。露重沾衣同寂寞，此心归处似寒渊。
加班遇雨感冒口占	[当代] 裴涛	从来君子固难群，纵遇惊雷寂不闻。住世无方难任意，知天有道或酬勤。偶将覆雨翻云手，来著披肝沥胆文。今日维摩殊病已，一街灯火照纷纷。
十二生肖诗	[当代] 裴涛	首鼠两端今已惯，荒鸡声里报时穷。久望大泽龙蛇变，难说神州牛马风。偏爱灵猴虎多病，周旋狡兔狗无功。藩羊抵触寻常事，亥豕书成传始终。
有梦	[当代] 裴涛	梦我鬓间霜雪横，当初不悔识倾城。桃花渐已绝春意，骤雨偏难论薄情。四壁空前书咄咄，一星灯下忆卿卿。怀中碧玉谁堪抱，愧向今生盟再生。
谒卓刀泉黎元洪墓 其二	[当代] 裴涛	春寒寂寂石边回，一卷传奇读已灰。半树桃花虚照壁，百年心事漫侵苔。帝秦帝楚终无策，斯世斯人并可哀。风雨能知黎掌国，从来过访未相猜。
宜宾行七首 其七 参观李庄战时同济大学及诸多中央学术机构旧址	[当代] 蔡淑萍	欲访李庄久，今来百感并。连天烽火里，未废读书声。穹宇群星灿，文明一代兴。壁间瞻仰遍，遗像有遗馨。
宜宾行七首 其五 合江门远眺	[当代] 蔡淑萍	三水于兹合，汤汤下海东。前程五千里，折浪几回峰。欲尽全民力，安期百世功。遥看云霭里，大坝叠长虹。
感事	[当代] 蔡淑萍	惊梦枪声远，悠悠若许年。英灵安息未？历史正名难。不屈感慈母，执言无法官。空将血衣看，长夜太漫漫！
地震组诗  其十二 五日	[当代] 蔡淑萍	悬门无艾叶，角黍空堆盘。意绪阑珊甚，端阳又一年。汶川天地裂，举国救援艰。多少灾民泪，分明在目前。
参加大理南国城诗会	[当代] 蔡淑萍	重访滇西路，山山仍旧青。十年叹华鬓，是处见新城。谈笑诗书侣，登临古今情。风吹波浪起，洱海洁如冰。
读陈寅恪先生《阜昌》诗敬步原韵	[当代] 汪梦川	烈士情多自有诗，珠沉玉碎至今遗。移山力尽都无悔，填海功亏或可悲。百代高坟才几处，千秋定案又能谁。人心未死君休叹，天道终存我不疑！
咏南社四首 其二	[当代] 汪梦川	高楼醉饱自狂呼，眼底千人付阙如。意气便申黄石略，纵横欲请孟尝车。移山力尽身填海，说剑心灰手著书。汉祚重光才几日，不堪寥寂子云居。
咏南社四首 其一	[当代] 汪梦川	百劫神州悲老大，望中生气已零星。乱风频送狼烟远，暗野渐闻龙血腥。鱼烂几人称国士，陆沉何处有春霆。天罡地煞浑无数，一出东南动北廷。
咏改良四首 其四	[当代] 汪梦川	斯民久病尽如狂，左右西东孰主张。大泽风生谁赤帝，中原劫起几红羊。三千弟子轻名教，百万头颅笑改良。多少英雄多少血，回天梦后只悲凉。
咏改良四首 其一	[当代] 汪梦川	神州人物漫追思，百日风云剧可悲。节度尽为蛇鼠辈，书生空作帝王师。真龙海上囚鱼服，国士刀头剩豹皮。去住苦心谁识得，无多豪杰半迟疑。
咏清遗民三首 其三	[当代] 汪梦川	连编恨史看从头，一姓谁能万世谋。胡骑窥江终有汉，洋船横海岂从周。方悲乃辈成猿鹤，又痛斯文走马牛。彻耳鸡鸣犹未已，伴他风雨哭神州。
咏清遗民三首 其一	[当代] 汪梦川	大厦方倾孰与支，纷纷冠盖竞奔驰。心头万绪成缄口，笔底千秋续谤词。太上忘情期此日，小斋有酒忆当时。人前何限龙钟态，为问炎凉总不知。
自题没名堂存稿	[当代] 汪梦川	五浊交加幻抑真，欲从文字认前身。亦庄亦蝶谁惊梦，非我非鱼自入神。川上有人叹逝水，网中何日透金鳞。拚将此卷无明业，留作他生未了因。
南海泛舟至讯洲岛次顾亭林《海上四首》韵 其一	[当代] 汪茂荣	草玄不觉二毛侵，问字何人载酒临。遍地淫哇生兴浅，周天萧瑟入秋深。南来旧雨收三益，北至新诗敌万金。胸次狂能呑涨海，骑鲸跋浪仗同心。
十一日晨，脂车待发，犹与诸同人觅间游祭鳄台。好古成癖，韩公有知，当亦为之胡卢	[当代] 汪茂荣	道敝文衰任一身，南荒宣化属斯人。逆鳞甘犯江湖险，祭鳄苦全天地仁。古渡风犹轻利涉，新亭碑傥重儒珍。神州尽有恶溪恶，淑世谁思与德邻？
韩山雅集	[当代] 汪茂荣	新知旧雨集南华，玉屑霏堪笼碧纱。大雅能扶凭只手，微言相感动千家。殊无绝诣从挥麈，渐有功夫到吃茶。格磔钩辀闲处领，此来端不负侯芭。
黄山汤口午餐	[当代] 汪茂荣	拨雾何须半日程，坐驰耳已聒泉鸣。大千尘易从头濯，方寸心难彻底清。绕座松摩青嶂远，凭栏人抚白云平。有车那计无鱼食，饱饭犹堪事午征。
峨嵋报国寺	[当代] 汪茂荣	名山发始地，报国觅丛林。超世机缘浅，移情云水深。一钟潮海岳，七佛证婆心。并世挽波劫，黄炎孰可任？
凌云山	[当代] 汪茂荣	不作汉嘉守，何妨游一遭。江流萦岸曲，梵宇切云高。兴发属吾党，心空谢尔曹。溪毛荐坡老，小阁坐人豪。
赠碰壁斋主	[当代] 李梦唐	壁下题诗恨不工，陈蕃榻上有清风。南塘我欲随君去，一笑荷花彻底红。
岭南客居	[当代] 李梦唐	案头终日苦消磨，窗外瀛洲碧水过。二载群鸥犹畏我，始知辜负钓丝多。
癸未仲春自京回乡（二首选一）	[当代] 李梦唐	十年孤旅偶还家，童子窥帘母递茶。却睹棠红心自怃，事亲不及一庭花。
绝句二首 其二	[当代] 李凌云	沉沦寂寞掩风流，颜色比君冶更尤。千古声名为计较，琵琶马上不须愁。
文革有感	[当代] 李凌云	端阳时节雨潇潇，垒块撑肠乏酒浇。村落家家有粽吃，泥炉暗暗没柴烧。床头戴笠坐承漏，门外奔洪溢满沟。四野蒙蒙何处去？吟诗抵饿也英豪。
潮州八景诗 其七 西湖渔筏	[当代] 李凌云	春色一湖处处幽，花容柳态更风流。网收绣镜摇螺黛，鳞跃佳人闪玉眸。歌起林塘声细细，杯倾钓榭思悠悠。游人共指湖心美，笑弄金波漾桂舟。
潮州八景诗 其五 龙湫宝塔	[当代] 李凌云	拔地干霄宝塔奇，玲珑光怪矗江湄。龙吟岸足秋深夜，影卧溪心日出时。隐隐钟声摇欸乃，娟娟山月挂罘罳。飘然更上层巅望，万顷星流接顶飞。
潮州八景诗 其四 凤台时雨	[当代] 李凌云	风景老鸦洲上望，溪光雨后换新装。三山凹凸排笔架，二水萦回绕凤凰。霞映金波艳秀榻，帘开玉镜焕雕梁。掠江百舸争流驶，霁色江山虹彩长。
潮州八景诗 其三 金山古松	[当代] 李凌云	挺秀金巅千载荣，轮囷劲节薄青冥。风涛逐浪山根落，翠色连波江槛横。宿雨殷雷蛟欲起，晴空蔽日盖高擎。大材独有冲天干，盘踞高峰万古名。
连雨三日偶晴有咏	[当代] 陈振家	连朝春雨似尘飞，晓起天公忽放晖。岩树联翩翻碧浪，山花烂漫斗芳菲。彩禽梳翅悦和暖，粉蝶搜丛欲解饥。吾要乘晴趋远集，风光一路必依依。
山中读书有感	[当代] 陈振家	岩壑林泉堪骋怀，一毫未塞畅灵台。渊明归赏东篱菊，君复坐痴西子梅。情趣原从襟抱得，诗才岂自读书来。遍观逐利争名辈，几个文章焕异瑰。
有感成咏	[当代] 陈振家	风雨初停溪水浑，燕山一角露晨暾。跳神群丑咒难验，杂耍诸公剑已吞。骏马无心寻伯乐，荒鸡一意唤刘琨。小民与国同休戚，照样粗粮伴菜根。
山有文	[当代] 陈振家	竹简藤笺围作家，虫文鸟篆满汀沙。山中多有千张纸，屋角常开十字花。鹿洞流连蕉卷富，牛溪徙倚藻华赊。荒陬谁谓无文化？随处收来足五车。
牧野遣兴	[当代] 陈振家	丛山深处作牛倌，不涉风尘百事宽。竹笠将来盛野果，笋芽挖去就蔬盘。曲肱不选三刀梦，抱膝唯求一字安。且把诗词写胸臆，岂能愁相学穷韩。
天南杂咏十首 其九	[当代] 陈振家	古人但惧放边陲，难得苏公赞绝奇。瘴雨蛮烟开眼界，海珍怪果快馋颐。树生紫蟹根生实，地有褐蜂山有蜞。履险如夷由旷达，异乡景物足心仪。
天南杂咏十首 其十	[当代] 陈振家	自入南荒事事新，中情独适野吟身。异香始识菠萝蜜，辩药初知益智仁。不屈剑麻高且凛，能弯藤竹曲还伸。细推万物皆成理，斯境其宜巢许伦。
天南杂咏十首 其八	[当代] 陈振家	才听鸡鸣又鸟歌，曦光晨露染青莎。三分荫望封藩地，两片蔬储采食窝。喜见木瓜形似枕，初窥豆角壳成螺。白衣卿相自修治，五口之邦取不多。
山中大雾	[当代] 陈振家	积雨初停雾气生，随风回转郁岗陵。翠丛难见半丝影，红日犹如一盏灯。眼在沸尘烟里失，身埋造化罩中蒸。欲寻顽子何方去，任是高呼苦不应。
采山	[当代] 陈振家	山中有物可充庖，踏遍岩崖与谷坳。天热常须逃漆树，土隆慎莫踩蜂巢。野菇木耳皆珍品，龟脍蛇羹非俗肴。有志不教空手返，和诗一并付蒸炮。
种菜	[当代] 陈振家	凿破天荒营一田，功夫仍效结绳前。烧畲挖土和灰种，挪石移桩带火填。青豆初生雏鸟嘴，南瓜已见小儿拳。兴来忙把稻人立，无使馋禽流口涎。
妙音	[当代] 陈振家	信如艺苑集群英，山里俨然音乐城。鸟诩舌灵歌百调，蛙矜嗓大叫千声。幽虫走兽齐吟奏，岩罅溪流相放鸣。万曲唯吾能领会，妙章句句唱和平。
东山访旧二首 其一	[当代] 陈振家	牛迹黄泥一径深，满陂乱草接疏林。矮篱绿竹几竿秀，斜屋苍榕半亩阴。挡客柴门当路立，入山处士倩谁寻？禽音乍接似讥笑，日午荒陬万籁吟。
应江右月课赋得西风韵限十一真	[当代] 陈忠平	秋结孤心愁煞人，散成剑气破青蘋。离鸿声怨衡山远，落叶寒吹渭水频。欲驭长车争藉力，讵知清界竟扬尘。可能好景乱云外，只是俗眸看不真。
谷雨江右诗社周年萍乡小石源雅集 其六 雨中凭吊盛公祠传为矿难工人造棺处百馀年何止万计	[当代] 陈忠平	车行缓缓到安源，乍起雷霆城欲翻。数片残英浮野水，一天急雨洗荒垣。当时只怪世多舛，此刻枉怜魂有冤。苦难于人略相似，楼头伫立各无言。
次韵玉溪生春雨以应两圈诗会	[当代] 陈忠平	春丝密密织纤衣，念汝衣单梦久违。偶尔帘开清影动，原来燕啄紫泥归。千山翠黛凝还叠，满院芳华落渐稀。庄蝶应怜双翅冷，窗前不见共于飞。
谷雨江右诗社周年萍乡小石源雅集 其五 谒文芸阁墓	[当代] 陈忠平	踏破荒烟向一隅，万竿翠竹拥坟孤。细摩字迹沧桑辨，若见文公涕泪俱。新法当时成废纸，后人至此束生刍。可怜亘古山河在，家国忧怀最误儒。
初夏偶感	[当代] 陈忠平	弄柳莺馀二月歌，悄然暑逼懒人窝。难从网络消长昼，欲借清凉到碧柯。卜雨问云云不语，枕书寻梦梦如何。最怜蚊蚋俱成器，尘世喧嚣渐次多。
醉妹临别嘱我留守拾叶欲三年矣犹不见芳踪适近其生辰忽念予曾有诺『年年有句到芳辰』因之仓促成句	[当代] 陈忠平	一诺于今未敢忘，又招旅雁倩飞觞。春风能藉天非远，玉手频挥语且长。怜我倚坛千转梦，知卿牵网九回肠。逢人每问幽人讯，何处烟霞著药方。
谷雨江右诗社周年萍乡小石源雅集 其一 雅集在即先寄吾社诸君子	[当代] 陈忠平	又是江南三月初，青钱摇落买舟车。一年风雨春相似，别样溪山梦不如。暂脱俗骸同野鹤，便将诗笔作烟锄。文章大块先铺就，归撷清芬到我庐。
晓雨上班道中	[当代] 陈忠平	轻雷划破梦千丝，起看苔痕上石墀。任尔寒风微沁骨，怜他香雨幻如诗。红烟浓澹嗅春便，碧影参差入画宜。遥念芹泥肥沃处，有人赤足一蓑披。
初识筠姊即蒙其为旧作配乐长句谢之	[当代] 陈忠平	久困山隅友者稀，坐看岁月自推移。梅窗入煖犹寒味，竹雨逢新若故知。联网清谈俱不厌，遏云高响欲成痴。我殊有句难堪读，一被君弦韵转奇。
晨望	[当代] 陈忠平	晓风欲湿翠霞襟，何处鸡声接远砧。催动蹒跚春脚步，唤醒旖旎梦光阴。馀寒不管诗肩瘦，老眼无妨雾色深。料得南山向阳地，手栽桃李已成林。
奉题江右同好梅岭紫清山雅集次韵仰老时予自豫章归后数日未躬斯盛	[当代] 陈忠平	别去溪山梦影微，又从小照认依稀。花间坐卧香堪染，醉后行吟神自飞。一老岂输诸子健，红云争比翠烟肥。我惟隔网空叹羡，不合当时仓促归。
丁亥清明先君物化三十年矣	[当代] 陈忠平	晴不晴兮阴不阴，微微寒意透孤襟。家山忽讶花凋早，游子生憎春已深。卅载流光凝一梦，经风野草卧鸣禽。垂肩伫立无多语，护冢青烟是我心。
豫章客中应江右诸子之邀郊游 其一 殊熠弟见招游梅岭跌水沟限沟字	[当代] 陈忠平	云峰跌水下成沟，故引骚人快此游。路夹烟氛轻似梦，苔侵溪石碧如油。空林经雨抽新笋，村汉贪春失老牛。拟与山花比颜色，行前先饮酒三瓯。
有寄	[当代] 陈忠平	风摇花影月当门，万缕银光散发根。久望天边无雁字，遥知海角有春痕。催诗小试相思枕，挂梦空馀离别樽。最是鸡声闻不得，生生啼破水云村。
豫章客中应江右诸子之邀郊游 其四 云海兄见招游幽兰青岚湖岘山寺依齿分韵得六鱼	[当代] 陈忠平	和风搀客下轻车，爱惜湖光雨后馀。千顷碧波烟袅袅，一行赤子步徐徐。偶闻蛙鼓鸣芳陌，频惹春泥溅素裾。抱寺松林容小憩，暂同我佛比邻居。
临屏答娄季初先生赠诗	[当代] 陈忠平	初破冻云天尚低，缓招淑气下寒溪。我怜早雁传笺字，谁倩新梅带雪泥。无事端居彭蠡左，有时别梦夜郎西。诗情酿到春三月，共醉萍乡雨一犁。
月夜有寄	[当代] 陈忠平	冷月飕飕过小楼，小楼坐卧即春秋。三年空结千回梦，一水偏分两半球。有序星辰恒运转，无端思绪自烦忧。拟于此夜漂洋去，未解素娥携我不。
仰斋老寄示眉批拙作时已岁杪感动莫名长句谢之	[当代] 陈忠平	摇窗灯影绝尘埃，若见斯翁劳案台。腑底箴言呵手写，诗中奥境为人开。风流早许倾多士，渥泽居然到散才。欲报青眸真愧我，心香一瓣托新梅。
江湖应三月诗社社课	[当代] 陈忠平	庙堂高踞有高才，汝本难群何足哀。不必忧烦天下计，合当放纵掌中杯。村居客少自幽寂，野径花繁凭剪裁。丘壑能专谁管得，书城坐拥小蓬莱。
再作迎春辞应江右春课	[当代] 陈忠平	春心久被冻云封，况隔关河一万重。到枕新诗随梦渺，逼窗寒气夹愁浓。快磨三尺龙泉剑，尽削巫山十二峰。料得东君归路上，更无风雪碍从容。
迟贺红叶竹子新昏	[当代] 陈忠平	帝城路远隔三千，故友佳音迟见传。莫怪香氛凝雨露，原来红叶系因缘。镇日画眉真可意，此生抱竹好安眠。家山早备交杯酒，只待春潮涨月圆。
迎春辞应江右春课	[当代] 陈忠平	春心破茧欲何之，抽作游丝并雨丝。绾住梅魂萦旧梦，托于雁足寄新诗。和风初啭莺啼序，寒雾薄笼杨柳枝。携手虹桥待晴日，莫教误了看花期。
岁末限二冬韵	[当代] 陈忠平	正说清风豁俗瞳，嗟吁未已忽残冬。天低初觉云心倦，影瘦颇知灯味浓。梦有别怀多寤枕，文无新意例雕虫。何当暂了公家事，坐待梅催报岁钟。
读仰斋存稿寄傅义老	[当代] 陈忠平	袁州气象自然佳，故有高风发古槐。护郭江流清可见，居人竹径俗难谐。为寻新味沈伊网，好纵馀情忘此骸。把卷真能梦唐宋，斯文绝续仰斯斋。
金水兄为蜗居题额聊作长句以谢	[当代] 陈忠平	京华风骨自嵯峨，四绝一身殊不多。随折枝条化鳞角，便翻雷电动山阿。脱尘容我凡眸洗，隔网怜君冻手呵。偏是野人居处窘，高情欲报却无鹅。
晚秋携小小雪儿猫猫及寻梦梦姑夫妇游西湖『曲院风荷』分韵得听字	[当代] 陈忠平	苦雨连宵忽已停，愁声恐我不堪听。波摇寒影空残柄，风夹馀香满野亭。七巧莲心藏藕白，一痕秋梦幻烟青。轮回有道寻常事，况与鸥盟可忘形。
黔中行吟 其八 天河潭溶洞	[当代] 陈忠平	一窍中开谁遣蚕，神工造化拟同参。倒悬石乳幻灵物，飞接天泉成古潭。渌水波渟云洗白，秋山风疾草翻蓝。弃舟已倦游人屐，曲径窅冥期再探。
黔中行吟 其六 黄果树瀑布	[当代] 陈忠平	危崖次第列森严，飒飒罡风割紫髯。青雾蒸腾云梦谷，银河飞挂水精帘。三千境象一时幻，石脊苔痕履齿黏。不必更为尘世累，空叹雨露未均沾。
黔中行吟 其十一 仰老携吾等过道丰城殊熠亦自南昌至	[当代] 陈忠平	早发袁州百里程，赣山抚水豁眸清。望中已是新烟阙，座上仍多旧雨盟。二度桂香缘客至，一双剑气与诗鸣。最怜商贾公关巧，乞赐鹅书换酒旌。
黔中行吟 其七 天星桥峡谷	[当代] 陈忠平	涧底迂深蜃气蒸，怪峰异树各崚嶒。湍流到耳石空响，乱草遮眸心独澄。信步穿行十二月，并肩谈笑两三朋。水穷忽见微明处，一颗残阳挂古藤。
黔中行吟 其十 拜访傅老仰斋宜春诗友留饮时剑川剑尘自丰城汝启梅岗自萍乡水月自长沙纷至	[当代] 陈忠平	奇岩踏遍访奇人，重整衣冠弹客尘。万壑沈酣枫点醒，一江舒啸韵流新。丰仪乍识犹疑幻，热盏频飞始认真。八面风云同此会，既宜秋色料宜春。
黔中行吟 其十二 偕金水兄至九江游湖口石钟山归晚倦客眉子于浔阳江头置酒共约席后赋诗限押『眉』字	[当代] 陈忠平	探秘石钟归棹迟，浔阳恰是上灯时。烛摇霜影团圆夜，月挂江头杨柳枝。共约新题酬远客，频斟菊盏醉蛾眉。问君一返香山后，红叶裁成寄与谁。
黔中行吟 其三 叠韵三酬金水兄	[当代] 陈忠平	佳什淋离畅俗眸，已忘劳顿已忘秋。逢君欲问别离事，把臂犹疑梦幻游。小酒漫斟人薄醉，清风徐拂夜深幽。当时若坐东篱下，如此生涯久渴求。
无题	[当代] 陈忠平	不为愁多不倚楼，倚楼偏又惹新愁。望云漠漠孤飞雁，听月萧萧老去秋。霜压鸢肩欺瘦我，风翻荻竹挟寒流。此身迷惘谁同渡，枯木刻成般若舟。
黔中行吟 其一 酬和金水兄赴黔途中	[当代] 陈忠平	一身傲啸三千里，山水青葱若未秋。觉梦巡窗寻异景，隔车传信纪同游。才穿岭雾疑天近，忽下岩泉讶洞幽。遥想怪峰罗列处，桃源仙境或能求。
黔中行吟 其二 叠韵再答金水兄	[当代] 陈忠平	佳山佳水快此眸，思绪飞过去年秋。京华诗酒识君健，塞北风光催我游。身外声名常困扰，心中境界自清幽。别来异地同为客，除却斯文更不求。
黔游返惊悉吴竹村毓苏先生物化恸之	[当代] 陈忠平	快游浑未觉寒深，叵料家山鹤影沈。枯木萧萧秋易折，前情历历梦难禁。镂肝尽是伤时句，撒手真安出世心。怜我迟来三径冷，徒闻流水响空林。
遥寄秋灵生辰	[当代] 陈忠平	宾鸿点点月如钩，遥念灵君小倚楼。绰约冰姿风澹荡，呢喃虫语夜轻柔。缘牵网络千回梦，海隔东西两半球。对此良辰不须问，与谁同醉一壶秋。
七夕	[当代] 陈忠平	蒸人暑气未全消，忽讶枝头叶早凋。虫语喓喓秋已近，星光悒悒梦何遥。坐期乌鹊酬良夜，相约清风过小桥。天若有心恤离别，抚平情海不翻潮。
结石病中用进退格	[当代] 陈忠平	忧郁经年脏腑间，竟成块垒扼通关。夜号天地情难状，日煮金钱苦自餐。此世颇知生不易，当时真觉死尤艰。男儿胆气亦堪笑，一芥在身惶未安。
寄子佩生辰	[当代] 陈忠平	谁言生日不逢辰，错过春华别有春。满槛榴花红灿烂，半窗荷雨绿清新。招凉书作催诗枕，祝嘏情牵隔网人。吩咐滔滔一江水，留些澄澈洗心尘。
戏为偶像长句次韵	[当代] 陈忠平	伊人宛在梦中央，轻拽荷裙澹澹香。清影有时怜月瘦，私心无计衍更长。临歧柳絮风前乱，带露鸡鸣窗外凉。一握可能天地远，为谁裁剪木桃章。
寄醉妹芳辰兼怀拾叶诗社事	[当代] 陈忠平	网事烟云过眼频，鸥盟共忆拾芳尘。任凭网事随春老，惜取芳尘贮梦新。心镜恐为风点破，诗情好藉雨调匀。遥知楚水红翻处，一掬清芬最沁人。
江右群联句未果遂以出句『一襟残照起乡思』为题赋得	[当代] 陈忠平	一襟残照起乡思，遍野苍茫我是谁。橐笔生涯家四海，望云消息酒千卮。可堪往事翻来梦，况复啼鹃咽作诗。坐老青山情未老，此心萦处有相知。
诸子约以各自网名中某字为韵赋『梅雨』予拈『云』字	[当代] 陈忠平	谁倩麝煤涂作云，散成珠玉落纷纷。一池渌水翻荷细，十里膏风催果勤。閒榻缓招凉半枕，新梅漫煮梦微醺。生涯如此真堪味，任尔嘈嘈豹脚蚊。
偕同社诸君游青云谱八大山人故居	[当代] 陈忠平	青云有梦画淩烟，挂眼江山独怆然。五桂难寻劫灰后，绿溪长绕故居前。悖情管笔弃斯世，亡国衣冠剩此癫。哭笑当时矜一问，人间换了是何年。
贺江右立社	[当代] 陈忠平	吟旌小竖象湖边，夹岸桃花醉欲燃。细听春风敲竹籁，漫飘梦雨上诗肩。盟虽初定千秋在，道不曾孤一线悬。未必俱成探骊手，分携馀味种清烟。
次韵剑川兄江右诗社即立先寄诸君子	[当代] 陈忠平	不堕诗心可以群，诸贤累代著殊勋。野人未肯矜村语，微力何堪运大斤。隔网同分元亮井，挥旌重整赣家军。相期携手春三月，山谷风烟带雨耘。
春日病中寄柳	[当代] 陈忠平	眠不成眠餐不餐，未应那夜独凭栏。揪心痛楚从寒起，挂眼风光扶病看。柳为撩人殊袅娜，人如惜柳岂孤单。此身好共春呼吸，无复忧怀起万端。
早春偶感	[当代] 陈忠平	弄雨春风又弄晴，人间万象渐分明。半黄半绿已堪画，乍煖乍寒空自惊。纷看流莺争啭树，微闻布谷说催耕。喧嚣如此多经惯，不似田间叱犊声。
新春又雪有感寄怀金水兄京城	[当代] 陈忠平	梅君续作辞春赋，吹借东风写满天。一缕香氲销俗骨，三分寒意耸颓肩。漫垂玉笋蓬檐下，几误痴人路阱边。此景须当共君醉，京华路远愧吾钱。
新春寄怀莫名寒鸦二友美国荻娣台湾	[当代] 陈忠平	谁倩东风破冻来，云微响处雁初回。一年韵事缘君始，半幅春屏为我开。望里可怜空故友，吟边差幸剩孤梅。明知隔海不堪梦，偏寄温情到梦台。
新春雪日寄怀云弟京华殊弟豫章秋妹美东	[当代] 陈忠平	兰盟缔结忽三年，鼎力扶持道可传。一网何尝分尔我，多情长是阻云烟。漫收乱絮灯窗下，莫遣娇寒晓梦边。底事略知春意在，相思湿透雁头笺。
登楼闻科胡特克彗星掠过	[当代] 陈永正	登楼倦眼且重抬，土色天从此夕开。千里叶飞辽海上，一时情尽故山隈。窥人老月悲黔首，劝汝长星但绿杯。醉问银津旧过客，何年何日复归来。
至日饮刘子小阁	[当代] 陈永正	不负明时岂负躯，高楼日饮叹无徒。微醺每欲仰天语，好句那堪多自诬。肯信发春从水际，翻为迁客滞南陬。严城莫问居夷意，海气山岚向暝途。
中秋二首 其一	[当代] 陈永正	六年湖上共清辉，接座微闻芗泽时。万影寸心如此净，终宵一念竟谁知。霜飞娇鬓情应薄，路迥银湾梦亦奇。锦瑟改弦琴韵绝，华年风月正衔悲。
中秋二首 其二	[当代] 陈永正	穷海还归兀可伤，再圆应自有难忘。微云但作别时远，清怨不妨今夕长。欲待孤光照双泪，忽惊零露又殊方。节时深盏何人共，且放更阑酒面凉。
喜李育中先生书至	[当代] 陈永正	秋风万里众芳凋，谁信南洲有杜苕。惊喜书来疑隔世，艰虞梦渐到今朝。但存一念肠犹热，积毁经年骨未销。我欲从公开绝学，敢浮沧海溯狂潮。
叶落	[当代] 陈永正	叶落如花忆故姝，纸飞灰与舞红俱。重寻梦失瑶阶上，岂意云空夕照馀。履迹谁谋三兔窟，堞痕徒认百年墟。待寻佳处安身命，徙倚霜林欲毁车。
蔡国颂兄独夜诗题后	[当代] 陈永正	宝剑如佳句，常磨以爱身。劳生歌独夜，曳影啸青云。杞国天终坠，华胥梦或真。但教留命在，沧海浪沄沄。
出门	[当代] 陈永正	渐有时平信，出门何所之。直须行坦荡，安用问狐狸。目下千秋路，怀中一卷诗。但怜书有色，不忍绝华辞。
丁未上巳东湖四首 其三	[当代] 陈永正	喜见低林覆，相携不避人。落红喧故树，高鸟静秾春。草长复何适，言微空汝陈。临流纷百念，难遣望芳津。
怀友人之上海	[当代] 陈永正	曰归风正急，况值落花前。春去客无恙，江流船到天。微躯期自爱，细菊为君妍。怆怛将何适，芳村渺夕烟。
水仙	[当代] 陈永正	昨日游江汜，同归及水仙。吾庐乏美致，一笑能春妍。清幌委閒几，小棂横碧天。与之盟旦旦，毋得恼华年。
独起二首 其一	[当代] 陈永正	独起键窗户，烦忧和雨催。不禁寒入被，何以梦行媒。玉帛竟谁赠，诼谣堪尔猜。一醒无复寐，馀夜尽低徊。
独起二首 其二	[当代] 陈永正	昨夜有期约，清江可溯游。终朝烦以俟，予美竟谁侜。萍弱流何急，鸠鸣感独求。归来掇芳草，但不见忘忧。
孤来	[当代] 陈永正	孤来不携伞，但道北风寒。明日众中别，今宵对面看。溯交论早岁，留址嘱清翰。薄送忽天霁，行行长道乾。
慰友阻风	[当代] 陈永正	侵晨白鹤洞，日午黄牛滩。其自东来雨，难堪暮出关。高樯淹逆水，容与复西还。迟汝偕吾道，明朝发荔湾。
江津送黎益之不及 其二	[当代] 陈永正	去去渐不见，远帆空尔招。莫将离别泪，来洒太平桥。百里山无数，初春草尚凋。县知天地外，风雨壮寒潮。
楼台	[当代] 陈永正	楼台暮登览，休伫最高层。俯或随人意，其如仰未能。空间风力峭，搏罢饱鹰腾。暝暝北城望，两三何处灯。
江津送黎益之不及 其一	[当代] 陈永正	远见骛孤落，不随天外云。沧江低远棹，衰草接斜曛。涉彼知难与，呼之恐未闻。无因独来后，遥跂望夫君。
揽镜	[当代] 陈永正	揽镜元何意，瞭然故疾邪。自知难好学，不敢弃修姱。面目憎三日，华年信有涯。茕茕奚足对，遽起一长嗟。
偶遇	[当代] 陈永正	匆匆十年别，邂逅忆前冬。他日今休问，无期每易逢。何须感车笠，一握各西东。落叶依深树，漂摇道未穷。
送友人之上海	[当代] 陈永正	客子正衣薄，及春犹愿冬。绪风多凛冽，挂席愿从容。亦爱此间乐，难任离思东。明朝歌鼓枻，佳会几时重。
冬至二首 其二	[当代] 陈永正	此日尚相伴，黄花洵有情。任从风脱叶，我自爱孤馨。将恐户扉闭，料量庭月清。披衣起静夜，欲抚琴难鸣。
客至	[当代] 陈永正	有客纷然至，吾其七不堪。目前恣百伎，背后竞高谈。便以今非昨，从知北亦南。悠悠聊复尔，人意恐难谙。
江岸	[当代] 陈永正	入腊日风紧，江栏未可凭。孤来怕逢友，相问以何应。柳老仍欹岸，波翻莫计层。同归一船月，不假万家灯。
招招	[当代] 陈永正	招招人已涉，吾意竟谁须。一水千春隔，重来腊月馀。殆其冰未泮，将与子同车。明岁江干路，东风换碧芜。
病卧	[当代] 陈永正	矻矻无人诣，宵宵只卧思。蟾明安可掇，蛩怨有繁辞。小极身方佚，长吁昨似非。转成来日梦，不必问今时。
冬至二首 其一	[当代] 陈永正	无乃流光误，如何不我催。那能修夜了，终盼好春来。门罅逼风冷，露中迎菊开。小房倘容步，犹得寄徘徊。
夜坐二首 其二	[当代] 陈永正	入夜千门闭，西风著意呼。畏寒成自在，剪菊独清娱。板屋传邻屐，窗灯静广衢。好怀人各有，有我好花无。
喜蔡兄见过	[当代] 陈永正	劝子早归去，明朝还早来。小斋无别榻，仄径恐飞埃。尚忆前年夜，谈诗曙色催。炭炉茶屡沸，微露菊初开。
落叶三首 其一	[当代] 陈永正	似汝阻吾道，扫除知亦难。即今何岁月，况复向空山。瑟瑟谁相语，朝朝尔许寒。但愁吹易尽，不得满长安。
落叶三首 其二	[当代] 陈永正	不为长年感，其如心未宁。初衷行万里，岂意倦风情。树静听犹下，宵深坐不明。定知能独立，此际且飘零。
山行二首 其一	[当代] 陈永正	秋尽千岩瘦，芜枯一壑深。我行何所见，不见拒霜林。依约从来径，苍茫现在心。风云安可待，短句独长吟。
落叶三首 其三	[当代] 陈永正	一叶复一叶，秋风无乃痴。得之尔何益，寸意吾独知。自许满人世，由来非此时。杜陵怀抱好，犹有故园诗。
山行二首 其二	[当代] 陈永正	叶堕终无奈，禽飞渐不闻。入望唯去去，相对太纷纷。幽径昨年客，断崖深谷云。前峰叹途远，一笑鲍参军。
重九	[当代] 陈永正	好菊一朝发，余怀千里生。只应来战地，何意傍閒庭。天欲我同醉，露令秋有声。寂寥过九日，身事莫须名。
侍朱庸斋师暨诸同门荔湾湖上遥奠杨平森丁嫦仙二君 其二	[当代] 陈永正	天地何其偪，难容有此躯。可怜秋未老，竟与叶同枯。明世偏多泪，忘情不及吾。还如初识日，风色静西湖。
相集二首 其二	[当代] 陈永正	共上市楼望，独怀天地情。同心如白水，何计托平生。为有萧聊感，临风未可名。微吟阮公句，意欲远征行。
相集二首 其一	[当代] 陈永正	乱离偶相集，各自感登楼。清兴难延客，黄花独擅秋。时艰前约误，山阻故江流。余欲谢诸子，斜阳芦荻洲。
蔡君过沚斋题门有答	[当代] 陈永正	君来我不在，意本几窗间。偶逐缇衣去，欣随野鸟还。村深南岸月，曾照扣幽关。出户复归户，于今行路难。
柬鉴江	[当代] 陈永正	别短岂无梦，雨深终放晴。閒房新病起，黄菊昨宵荣。芳意足篱落，豪情思友生。云山枫渐老，知汝欲偕行。
怀君忾二首 其二	[当代] 陈永正	夜夜人无寐，心期感逝波。朝来卧秋雨，此去问珠河。堆架古书乱，裹衾寒气多。汝行知有事，不忍唱离歌。
春日书感四首 其二	[当代] 陈仁德	神州经济看腾飞，竞逐钱财眼欲迷。可惜书生难富贵，依然裙带易提携。治安室外频传警，防盗门前又可疑。算来万物都高价，唯有良心价转低。
哭惠溥世兄五首 其五	[当代] 陈仁德	星辰日月满穷庐，相映胸中万卷书。伏枥犹存千里志，伤心最是一身孤。青蝇吊客悲无际，白发哀歌痛有馀。自古诗人多薄命，哭君我欲仰天呼。
哭惠溥世兄五首 其四	[当代] 陈仁德	忠州泸水水相通，旧景依稀泪眼中。附骥我忝名士列，燃薪君有古人风。论诗高阁肝肠热，携手长桥意气雄。二十年来多少事，如烟如雾祇朦胧。
哭惠溥世兄五首 其二	[当代] 陈仁德	弱冠问鼎指中原，倚马闲闲赋万言。百劫不移章句癖，半生难觅稻粱园。潘安年盛妻先逝，伯道名高子不存。追忆音容宛在目，焚香独自哭诗魂。
哭惠溥世兄五首 其一	[当代] 陈仁德	猛闻噩耗若雷惊，坐对孤窗恸失声。尘世无缘留谪客，昊天何忍坠诗英。韵高缥缈青霄月，笔掣苍茫碧海鲸。西望泸阳千里远，一声惠溥泪如倾。
无题	[当代] 陈仁德	寂寞桃花出短墙，去年今日感崔郎。银河牛女情千缕，白露伊人水一方。前路举棋疑不定，旧游入梦极难忘。等閒识得愁滋味，倚遍栏杆夜渐凉。
送巴山兄移居山东四首 其二	[当代] 陈仁德	执手哪堪话别离，举樽为尔赋新诗。欲呼儿女心先碎，未出城楼泪已垂。屈子襟怀唯自爱，塞翁得失问谁知。望中齐鲁风光好，岱岳当能胜峨嵋。
庚午远游诗十五首 其十五 成都	[当代] 陈仁德	辞别成都才几日，翩然又到浣花溪。都惊远客来天外，独上高楼望蜀西。绕树重寻题句处，燃灯共话读书时。平生多负淩云志，坐愧朋侪意转迷。
送巴山兄移居山东四首 其一	[当代] 陈仁德	故山秋色渐萧疏，临别重过旧酒垆。老去离乡堪太急，悲来击案欲狂呼。笔挥珠玉谁能敌，情满江湖我不如。志士岂无桑梓梦，奈何蜀道正崎岖。
庚午远游诗十五首 其七 上海	[当代] 陈仁德	波涛四卷日黄昏，寂寞长桅指海门。十里霓虹连夜港，一城楼宇接晴云。列强战起多悲剧，冒险家来即乐园。盛世风流唯此地，苏州河畔舞纷纷。
庚午远游诗十五首 其二 万县	[当代] 陈仁德	江城风景旧曾游，城上高崖水上楼。一夜波摇明月渡，三更笛响白沙头。诗仙醉后山增色，寇舰来时草亦仇。此去天涯千万里，磐磐石下暂停舟。
白帝城怀古	[当代] 陈仁德	朅来夔上吊沧桑，白帝城头俯大江。风卷狂澜深峡怒，云生野寨远山茫。公孙不合迷秦梦，诸葛终难复汉疆。古往今来成代谢，几曾慷慨几悲凉。
登嘉州尔雅台	[当代] 陈仁德	久慕嘉州翰墨乡，此时登眺正春阳。晴波遥映峨嵋秀，淑气频催草木芳。谠论同钦成大节，谀词毕竟减毫光。高台镇日清风满，心共浮鸥入浩茫。
老友曾先龙君自故乡来蓉，招余相见于省博物馆，席上成此	[当代] 陈仁德	难得曾君远道来，蓉城今日雾霾开。方因顽疾强禁酒，一见斯人又举杯。夙愿已成舟下剑，前途再拨火中灰。异乡聚首谈何易，留尔狂歌暂勿回。
天涯	[当代] 陈仁德	客程咫尺亦天涯，况复千山似犬牙。岁暮曰归空有泪，锦城虽乐不如家。老亲衰病今安否？荆妇撑持亦苦耶。昨夜梦中风景好，轻舟一叶下三巴。
友人约观成都菊展，不赴	[当代] 陈仁德	郡人结队过江湄，又是倾城赏菊时。正虑读书难上进，无心随俗到东篱。病肠欲断当停酒，药价看高怯问医。一事无成惊半世，倚楼独听大风嘶。
游庐山	[当代] 陈仁德	白云深处绝尘埃，望里峥嵘画卷开。幽壑险峰横地出，荒烟怪石逼人来。案头山影群龙舞，枕上松涛万马回。何必穷探真面目，偶然得句亦开怀。
五月二十一日离汉返川，船上得句。是日适为余三十四岁生日	[当代] 陈仁德	飙轮卷浪出城隈，万里潇湘去复归。岸接碧天痕一线，波摇红日影双飞。望中缥缈巴山远，笛里浑茫楚水回。行旅悠悠甚滋味，船头自任乱风吹。
苏州旅次怀傅国洪君	[当代] 陈仁德	忆曾携手下江南，重到江南感万端。流水十年淘旧梦，浮云千里觅馀欢。秦淮雨洗垂杨绿，吴郡波摇皓月寒。把酒思君君不见，湖山虽好共谁看？
偶逢插队时友人	[当代] 陈仁德	一别匆匆十四年，江头相见我茫然。还从笑貌思畴昔，不料行踪到此间。似雁故人云水隔，如烟往事梦魂牵。雄心毕竟难销铄，话到当时感万千。
杂感	[当代] 陈仁德	恶魔猖獗聚成堆，十八年前国运危。风雨无常鹰犬走，生灵多难虎狼肥。千回争斗千回劫，一寸河山一寸灰。往事荒唐堪诅咒，诗成投笔不胜悲。
五月十三日大雨从双福至新立	[当代] 陈仁德	岭树茫茫风寂寂，水田漠漠路悠悠。黄泥经雨稀如粥，青石生苔滑胜油。襟冷腹饥惟欲坐，崖高坡陡倍添愁。雾中新立知何处，绿竹村前暂滞留。
重到显周	[当代] 陈仁德	依然当日显周场，一路逢人唤老乡。野树萧萧迷晓雾，荒原荡荡对初阳。酒边魂魄自醒醉，天外风云任短长。犹有昔年朋辈在，小楼围坐话衷肠。
和幺祖父原韵	[当代] 陈仁德	少年投笔事桑麻，为客深山自立家。秋月明时倾竹叶，春波碧处赏桃花。旷怀愿与孤云伴，壮志何求俗物誇。社里风光无限好，故园东望隔天涯。
过柳州哭亡兄伟德墓	[当代] 陈仁德	柳州城外草漫漫，独步荒岗泪不乾。白日斜穿松叶冷，黄沙半掩石碑残。天涯漂泊游魂苦，人事炎凉行路难。忍对孤坟挥手去，茫茫此际裂心肝。
咏梅	[当代] 陈仁德	偏是春时偏不发，一朝独在雪中开。何妨霜气萧萧起，长任寒流滚滚来。空自凝香生野壑，倩谁移影上瑶台。百花惟有梅花好，却让夭桃处处栽。
重到拔山	[当代] 陈仁德	停车细认拔山场，重过浑如到故乡。大野苍茫疑瀚海，远峰高下倚斜阳。一宵便觉离家苦，六载方知去路长。万寿宫前漫掉首，如烟往事乱人肠。
车上偶然得句	[当代] 陈仁德	援笔书新句，逢场此一时。喜忧皆自惹，得失问谁知。狂放非关酒，沉迷总为诗。窥窗中夜月，笑我老来痴。
岁暮遣怀	[当代] 陈仁德	一从南浦别，十载客渝州。过眼沧桑改，惊心岁月流。思乡常入梦，得句可忘忧。醉后肝肠热，居然说自由。
阴雨逾旬今忽放晴，与友人茗坐通远门城楼得句	[当代] 陈仁德	连宵风雨冷，今日雾霾开。曙气犹含露，晴光忽映阶。炎凉看已惯，得失莫相猜。独立城楼上，河山入眼来。
淑萍姐来渝与诸友聚饮于佛图关	[当代] 陈仁德	佛图关上路，岁岁踏歌来。依旧山花放，何堪鬓发摧。惟诗能遣兴，对酒且开怀。不觉丛林暮，落辉黯绿苔。
闻重庆青年报停刊，忆曾谋职于兹数年，不禁怅然	[当代] 陈仁德	艰难转战久，无计起沉疴。几度风云激，一时俊杰多。可怜频误事，到底是悲歌。犹忆创刊日，展读共摩挲。
先父忌日余将有广州之行，不能归里谒墓诗以祭之	[当代] 陈仁德	入冬才数日，诀别已三秋。怅望泉台渺，遥怜草木幽。有诗堪寄意，无路可传邮。便向羊城去，天涯一叩头。
牛魔王火锅主人邀饮，赋此志谢	[当代] 陈仁德	闻道嘉陵畔，牛魔尚有王。一锅烹日月，三盏话沧桑。易使肝肠热，长留齿颊香。煎熬生百味，感此意茫茫。
游万盛黑山谷	[当代] 陈仁德	清风生谷底，引我久徘徊。飞瀑天上落，危峰压顶来。雾迷青石洞，泉冷黑山崖。去路深难测，遥看一线开。
游万盛堡堂村	[当代] 陈仁德	垒垒梯田上，停车觅旧踪。四围春树绿，一抹夕阳红。事往随流水，时来趁好风。长标犹在望，迤逦远山中。
五十咏怀五首 其一	[当代] 陈仁德	浮生忽半百，两鬓雪霜侵。只笔随孤影，寒灯伴苦吟。侯门甘却步，世路每惊心。万事吾知命，曷云感慨深。
五十咏怀五首 其三	[当代] 陈仁德	人间惯反复，世事总迷离。壮志从何说，多情只自欺。兴来犹笑骂，老去黯伤悲。面目终难改，画眉不入时。
五十咏怀五首 其二	[当代] 陈仁德	昔年多意气，长啸壮思飞。云梦乘风去，钱塘踏浪归。河山频入望，日月共忘机。高咏还狂饮，酒痕满袷衣。
五十咏怀五首 其四	[当代] 陈仁德	渝州独为客，伏枕夜漫漫。风静车声绝，月斜树影寒。浮名抛去易，大梦醒来难。犹忆西崖下，山花秀可餐。
怀人诗七首 其七 怀日本鬼头有一先生	[当代] 陈仁德	蓬岛重洋外，相逢殆有缘。东坡怀古夜，南岸看花天。汉史从头说，唐音隔海传。思君秋又暮，远路入云烟。
怀人诗七首 其二 怀许伯建先生	[当代] 陈仁德	诗书并世绝，瀛海久驰名。珠玉毫端落，云烟纸上轻。题笺伤往事，入梦哭先生。奖掖多辜负，昆仑愧未行。
怀人诗七首 其三 怀黄稚荃先生	[当代] 陈仁德	彩笔辉黄族，结庐作杜邻。常悲风扫地，恐绝火传薪。别后朝朝忆，书来字字珍。骑鲸君忽去，千里独沾巾。
怀人诗七首 其四 怀马识途先生	[当代] 陈仁德	宏文补国史，高咏动巴山。鬼域横戈去，牛棚扫地还。直声天下仰，劲节世间难。马首同瞻处，云旗树锦官。
除夕前二日由巫溪经小三峡赴巫山舟中即兴	[当代] 陈仁德	已知除夕近，还作峡江游。风舞千山雪，波摇一叶舟。眼中苍岩逼，脚底绿涛流。独惜长篙起，惊飞水上鸥。
中夜独坐望月偶成	[当代] 陈仁德	浮生暑复寒，看看渐头斑。俯首为牛易，折腰拍马难。动心终懊恼，无欲即平安。赖有天边月，伴吾共夜阑。
怀人诗七首 其一 怀胡惠溥世兄	[当代] 陈仁德	韵追北宋人，缘本外家亲。一代诗中杰，十年洞内身。襟怀终不改，夙愿竟难申。遗著煌煌在，诵之若有神。
入瞿塘峡	[当代] 陈仁德	晓入瞿塘峡，飙轮破怒涛。危峰穿雾出，绝壁倚天高。胜迹千秋仰，雄姿一国骄。船头凝望久，心逐大江潮。
玉楼春 芙蓉	[当代] 袁思古	盛名唤作西风客。独殿群芳留醉魄。嫣然一笑出红尘，莫向人间悲谴谪。多情不待勤攀折。冷淡无言秋水隔。侬今与汝结同心，共拒寒霜浮大白。
行次江油	[当代] 吴金水	只为当年谪，仙风染一乡。山川皆兀傲，草木亦张扬。白鹭随心舞，红花恣意香。平生原谨慎，到此也疏狂。
苍溪红军渡	[当代] 吴金水	人间多变换，转眼即沧桑。大地曾留迹，登临忆战场。悠悠江水碧，历历蜀山苍。标语今犹在，摩挲意味长。
返京后寄山右诸友	[当代] 吴金水	平居近舜尧，雅抱接风骚。更趁重阳节，来邀九域豪。清樽汾水阔，逸兴霍山高。每忆相酬唱，何曾为锦袍。
压舟字赠莲舟	[当代] 吴金水	行踪浑似梦，烟雨又杭州。往事资清话，新朋助雅游。韵分摩诘句，歌听绿珠喉。明日知何去，生涯不系舟。
五月京城诗会诸师友佳作叠出予则诗思全无唯艳羡而已今日偷閒试赋三章以记 其二	[当代] 吴金水	徒拥河山阔，高城竟自摧。洋风侵阆苑，野马暗兰台。宝鼎归何日，昆池只见灰。百年多少事，回首不胜哀。
五月京城诗会诸师友佳作叠出予则诗思全无唯艳羡而已今日偷閒试赋三章以记 其三	[当代] 吴金水	凤阙今无夜，群星灿碧穹。缘何云欲立，高唱起天风。笔下千秋气，樽前百丈虹。休言春已尽，此兴夺春工。
溪洛渡工地	[当代] 吴金水	势蓄千寻上，源开万里东。何须誇息壤，人已胜天工。逝水穿岩急，奇峰戛日雄。新林遥望处，怀想古葱茏。
武夷山放排	[当代] 吴金水	久慕风光秀，今朝泛武夷。滩声喧九曲，山影幻千姿。远日悠然下，闲云自在驰。支机石何在，回首问篙师。
观仰翁颖庐师生帖凑趣	[当代] 吴金水	欲雪还难雪，冬威渐失严。但将千里烛，深掩九重帘。我已辞红友，谁偕入黑甜。程门多乐事，岂止立寒尖。
友人偕数名家见过席间雷雨忽降口成短章	[当代] 吴金水	帘幕风吹满，楼头宴乍陈。电光穿夜色，雨脚净街尘。我有青梅酒，谁为失箸人。雷声不知趣，灌耳一何频。
谒宗羽嵓先生并蒙先生手书诗稿见赠赋此以寄	[当代] 吴金水	大雅今何在，幽人只旧庵。眼明书细字，身健发雄谈。沾得烟霞返，来同岁月参。高城回望处，万里白云酣。
读无为书屋诗感赋	[当代] 吴金水	风雨春归久，啼鹃尚有心。一编酬远客，三复感馀音。锦里烟霞灿，峨眉岁月深。安能寻蜀道，对酒听高吟。
读聊斋罗刹海市篇口成	[当代] 吴金水	美丑皆颠倒，滔滔举国狂。国狂还有处，岂止是蛮方。山色侵门碧，溪声入梦凉。此间可长醉，不必看跳梁。
梦游	[当代] 吴金水	天风吹鬓发，驭鹤下京华。烟雨三千里，楼台百万家。仙操鸡犬调，官入蚁蜂衙。回首西山远，青痕没晚霞。
次韵答世广兄见寄 其二	[当代] 吴金水	天风何浩荡，吹动岁时更。复送云中雁，来偕世外情。忘年思古意，把酒约今生。此兴如诗兴，由来不可名。
乙酉十二月十一日晨步世广丈韵送蔡淑萍大姐回成都	[当代] 吴金水	萍踪三载过，燕市暂为家。忽起归欤叹，何曾命也嗟。长风吹蜀道，晓日灿朝霞。静静草堂畔，清溪可浣花。
题斋壁	[当代] 余菊庵	自号海棠花馆主，略无隙地可栽花。亭台久向胸中构，称谓先于印上誇。且僦一椽供啸卧，还凭六法写幽遐。赤城石室非吾慕，廉让之间便拟家。
展重阳日同人雅集隐泉寺诗呈座上诸友兼寄道老广州	[当代] 余菊庵	偏值重阳滞异乡，幸犹归及展重阳。侑觞已具炆伊面，雅集仍寻选佛场。谑竟忘拘辞尽虐，诗因急就率何妨。不知道老登高处，可有吾侪此日狂。
赵石佛师挽词	[当代] 余菊庵	遥忆师门请业年，山南精舍绝尘缘。双钩画笔宜攀宋，馀事盆栽亦造巅。一笑看人趋盛子，千秋低首拜南田。劫余欲问宫墙讯，华表新镌夕照边。
冬日访何文广教授	[当代] 余菊庵	冒寒穿陋巷，来访隐沦人。图籍堆盈架，文章资善身。豪情谈愈健，促膝暖疑春。门外颇清旷，携家愿卜邻。
中山报创刊面世谨写墨菊一幅并题辞以贺	[当代] 余菊庵	一纸诞生日，万邦喜望时。地灵人杰出，天顺物华滋。应作中山颂，宣令薄海知。霜侵神逾旺，请认市花姿。
岁晚独行至逸仙湖	[当代] 余菊庵	寥寂林深处，悠閒著一翁。阳光炙我背，湖水荡人胸。且领荒寒味，旋惊岁月匆。飘萧万条柳，默默待春风。
自题书画集三首 其二	[当代] 余菊庵	涂抹遣时日，丹青遂结缘。伴随珍笔砚，供养借云烟。逸格慕迂叟，浓皴参半千。性情仍有我，传统法先贤。
读郑岸父先生诗钞戏题其后	[当代] 余菊庵	公原一秀才，造反不奇哉。革命到诗律，俚言入剪裁。平生怕细菌，至老语多诙。最爱句真率，闲来读几回。
老至	[当代] 余菊庵	老至惟思静，新居甘索居。楼高秋意早，地僻故人疏。读画聊寻胜，挥毫且自娱。性迂安世笑，但惜岁时徂。
挽陈树荣道长	[当代] 余菊庵	对奕识君始，追思廿载前。征联频获奖，设帐育群贤。身后无长物，平生不受怜。文人乃偏窘，吾欲问青天。
秋晓湖上怀星仪	[当代] 余菊庵	鸡声深巷静，策杖出郊坰。柳密沿堤暗，湖晴倒影清。秋风惊节换，意气逐年平。同好天涯远，那堪寂寞情。
谢梁培兄惠明眼丸及画笔	[当代] 余菊庵	视力随年退，看书苦费神。灵丹劳远致，障物冀推陈。济乏真知己，铭中永不泯。更兼贻画笔，助兴纪游春。
泛舟昆明湖	[当代] 伯昏子	绫波殿影暂容舠，光蕴秋妍醉眼陶。石舫忧沈沧海远，铜亭恨扫虏烟高。空来荇藻吟鸥舞，不驻轩楹练水操。日裹重云暗林岫，庆隆锣鼓没滔滔。
再寄郦鲲鹏教授	[当代] 裴涛	郦生舌辩久无功，波起沧溟大汉风。乌鹊云间三匝老，龟鱼釜底一浇红。缩茅已结荆齐怨，头角难分马鹿同。不尽烟霾遮大道，出尘何必辨西东。
看《我的战争宣传片》有感	[当代] 裴涛	百年多难未兴邦，几度龙旗迎列强。今日骄矜同往日，北洋形势胜南洋。风腥雨血悲声久，蚕食鲸吞恨史长。言者无心思者痛，太平妙语断人肠。
寄郦鲲鹏教授兼及	[当代] 裴涛	鸡声谎报凤来仪，鲲海鹏云或可期。木鹤谈玄真末技，纸鸢舞火始新姿。围城初摆龙门阵，大帐空悬狗尾旗。鸠雀山中皆敛翅，要看鼋鳖出头时。
《迟到的新春祝贺》感怀	[当代] 裴涛	烟消灯散贺春迟，偶尔遗忘信有之。车笠逢迎终不乐，江湖濡沫或难期。扬尘世态迎新岁，如水交情淡故知。又到无人相语际，感君惜我未名时。
生日寄怀	[当代] 裴涛	也寄前生与未生，生生棘道总难行。趋门屡献屠龙术，劫海终销竖子名。一意深时非重酒，双眉低处或关情。我今八苦尝将遍，肝胆犹存待汝倾。
外汇事件有感	[当代] 裴涛	满朝杜断与房谋，虎自惊疑狐自忧。元首烹鲜初试火，蛮邦问鼎始宗周。如山主义高难测，似水民心覆不收。槐国四年风雨急，有人大梦正千秋。
东江湖上	[当代] 裴涛	拘此樊笼久不欢，坐听秋水起波澜。天悬料峭飞星隐，物换沧桑隔世看。山色终非留意少，英雄原是有情难。一时鼓荡风雷气，散作人间急雨寒。
绝交诗	[当代] 裴涛	中年不乐又何如，卷地风吹木叶疏。何事潮时成劫数，此心寂处是归墟。大惭吾亦能尝胆，小妒君何未共车？立久襟怀生浩荡，秋阳湖上落徐徐。
代拟辞	[当代] 裴涛	江城柳老不飞绵，一室春愁碧雨天。远野风回吹木叶，小楼月满隔云烟。桥边人去三千里，梦里花开二十年。我病相思君莫问，相思深处瘦双肩。
谒卓刀泉黎元洪墓 其三	[当代] 裴涛	救国思求海外方，天倾地陷到沧桑。三千年遇风云变，十八星收日月光。败局已成终不弃，雄心渐泯或难忘。如今陌上行人老，寂寞春归野草香。
寄北	[当代] 裴涛	明月浮沧海，秋风出洞庭。街灯轻似水，霜气淡于星。故里天方白，山川梦未青。人间愁浩渺，一夜共谁听。
过旧居	[当代] 裴涛	暮雨山留宿，晨鸡客断肠。无人知我意，有梦在他乡。黄犬如相识，夭桃或未忘。旧蹊尤可辨，只是早生霜。
去白下口号	[当代] 蒋礼鸿	飘如一叶出宫渠，进退吾身尚有余。野鹤自安三尺胫，乱书犹累两头驴。偶然桑下曾留宿，何用修门更曳裾？颇觉嵇康无远度，至今人诵绝交书。
苏渊雷先生过杭留诗，谬以学人见许，愧不取当，敬次元韵，即请教正	[当代] 蒋礼鸿	风将急就漫陈陈，可许愚生得问津。前辈仪刑存目击，昔贤风旨失心亲。久淹行墨天机室，不放江山藻思新。请许先生成后约，西湖真赏待高人。
“非典”杂咏 其二	[当代] 蔡淑萍	小小沙斯无妄灾，大千世界自何来？岂缘生物均衡失？或为基因错乱排？诚感良医多妙术，还祈科学破阴霾。道高一尺魔能胜，逝者泉台究可哀。
“非典”杂咏 其一	[当代] 蔡淑萍	未知今夕是何年，疫起沙斯太突然。欲治欲防焉措手，觅方觅药待穷源。巷谈百姓色皆变，策决中枢事亦难。人类有时真渺小，无端懵懂失安全。
牛年将至书近况告友人	[当代] 蔡淑萍	一日除形役，三年赋蛰居。小园堪树木，静室颇观书。疾喜新来减，诗惭久已疏。风云偶评点，差可胜前余。
有感	[当代] 汪梦川	十年心力苦支持，文旨禅宗了不知。少兴宁堪从论道，能离始可与言诗。忘情或在多情后，出世须经入世时。得破此关还一笑，看山看水两由之。
咏南社四首 其四	[当代] 汪梦川	几复风流应不输，半称名士半江湖。武功文学皆家事，宋调唐音俱野狐。党社自来申铁血，词章空使费工夫。书生大业谁成就，老却高阳旧酒徒。
咏南社四首 其三	[当代] 汪梦川	文章自古不封侯，漫说南山牧马牛。虎豹当关羞北面，英雄入彀恨东流。销沉万口横磨剑，辜负千金大好头。经国奇功终一梦，初心谁在悔依刘。
咏改良四首 其三	[当代] 汪梦川	举国汹汹若中风，斯人独立自称雄。新民尽把遗民逐，今我还将昔我攻。集矢献身心已遂，饮冰疗热愿无穷。书生吾亦为倾倒，一代销沉果念公。
咏改良四首 其二	[当代] 汪梦川	梦梦天道已乖张，济世何从问药方。漫看千秋成走马，且依三世说公羊。几人跃跃称盟主，一士栖栖慕素王。涸辙难容南海水，江湖曷不亟相忘。
咏清遗民三首 其二	[当代] 汪梦川	日沉天际几归鸦，白发东陵学种瓜。旧垄久违能荷蓧，郊原向晚忍驱车。老臣多病难持重，少主无愁只坐衙。高论清谈竟何用，中宵心事对灯花。
遣怀	[当代] 汪梦川	匹夫忧道竟何求，内热如煎鲠在喉。我固多情空自扰，人偏好事每相咻。后生久困心犹烈，长铗难归气尚遒。岂惧江湖多鬼蜮，漫漫前路正堪游。
谒青山李白墓	[当代] 汪茂荣	春山如笑镜中涵，卅载心仪此共探。差喜寻诗门不二，尚怜邀月影成三。并时子美难兄弟，异代玄晖许靳骖。一卷何尝憎命达，千秋咀味有余甘。
次啸云师韵感时	[当代] 汪茂荣	金瓯新奠泰山安，盈耳纶音拨置难。挟纩殊怜三伏暖，吟诗尚怯五更寒。齐家无处室虚白，蠹国有人颜渥丹。领略牵丝游戏意，莫成轻命倚危栏。
登敬亭山至太白独坐楼戏作	[当代] 汪茂荣	北郭名山开画图，遮天竹海绿平铺。路如楚女束腰细，人似吴牛喘月粗。岚气看扶双塔立，花光引坐一楼孤。敬亭序继兰亭序，妙语联成美且都。
宣城谢朓北楼	[当代] 汪茂荣	驱车怵入市廛深，十丈红尘感不禁。坐失修眉浮远岫，只余麻雀噪平林。六朝诗兴归清发，百代文心藉觅寻。那得开关北楼上，临风怀约谢公吟。
凤凰源	[当代] 汪茂荣	略彴横陈履虎危，丹梯一线捉云飞。泥人石镜才窥影，掠眼林猿已见机。虚壑闻藏巨舟杳，真源剩觉大音希。茅亭坐对高圆外，三六峰寒写碧薇。
读钱钟书先生《槐聚诗存》	[当代] 汪茂荣	迥不犹人体别裁，骈臻众美亦悠哉。狂来并世无余子，数去同光少此才。书卷游遨弃刍狗，天机坌涌戏婴孩。风神直似藐姑射，肯和乘时动地雷？
光严古寺	[当代] 汪茂荣	西川名第一，风物掣游车。贝叶传经藏，卿云护帝居。观空花寂寂，味有竹如如。清啸人何往？长松待问渠。
大明寺双楠	[当代] 汪茂荣	双楠岂天种，小谪落人间。知命赦斤斧，全真隐蜀山。龙飞轻魏阙，虎卧重禅关。坐赏千年画，婆娑敌石顽。
伏虎寺茗坐	[当代] 汪茂荣	山桥压涧表，楠木探天根。离垢上方净，布金中土尊。已惊威虎伏，犹憾毒龙翻。小憩茶瓯在，未输杯酒温。
宿嘉州	[当代] 汪茂荣	卧我层楼上，嘉州夜未央。江声侵旅梦，渔火识归航。酒力摄心暖，霜威透骨凉。他年忆巴蜀，诗料满奚囊。
老友馈虞山血糯欣然成咏（录一）	[当代] 李猷	卌年不履家乡地，珍重携将血糯回。瓦缶新粳参煮粥，墨云腴润入肠来。
咏风筝	[当代] 李梦唐	叠纸候风更倚栏，几回魂梦付飞鸢。牵丝信有丹青手，好放梅花在九天。
有网友名青藤葫芦者其人诙谐喜谈禅以诗调之	[当代] 李梦唐	细牵飞蔓粗缠藤，点染青皮随意风。大道说来句句小，文章都在两圆中。
游大溪慈湖，见蒋氏塑像麋集山下，计有数十尊之多，归而有作 其一	[当代] 李梦唐	骨相犹龙老似仙，掌中书剑已斑斑。廿年化得身千万，占尽楼台又占山。
游大溪慈湖，见蒋氏塑像麋集山下，计有数十尊之多，归而有作 其二	[当代] 李梦唐	聚铁非关亡国错，牧民先铸一身威。过江人物蓬山老，梦里中原鹿又肥。
过台北“忠烈祠”	[当代] 李梦唐	殿宇森严偶一过，森然牌位记干戈。偏安不废凌烟阁，更把英雄画几多。
咏鹤二首 其二	[当代] 李梦唐	华表柱头不须寻，青云尽处白云深。但逢花叶能遮眼，岂辨山林与上林。
咏鹤二首 其一	[当代] 李梦唐	一别孤山处士琴，风前月下费长吟。前溪鸥鹭如相问，一片闲云欲雨心。
诸暨怀西施（二首选一）	[当代] 李梦唐	吴王国破风流在，范蠡谋深误美人。西子情怀何所似，半湖秋水半湖春。
再登君山	[当代] 李梦唐	登楼一赋转千年，楚水风流太古天。有客重来心欲老，已无佳句赠君山。
腊月见桃花开于澳门富豪家	[当代] 李梦唐	逆令开来悚物华，冲寒小蕊似梅花。东君也趁时人眼，解卖风情富贵家。
辛已岁末滞身港澳不得归乡	[当代] 李梦唐	家在燕南客岭南，八千里路计归难。坊间惊见桃符色，辜负亲恩又一年。
水乡怀旧	[当代] 李梦唐	牛系垂柳蛙在荷，草圈为帽唱儿歌。一舟来自夕阳外，荡起浪花惊起鹅。
为人写别意	[当代] 李梦唐	笛里落花一梦寒，别愁苦绪为谁添。凤凰泣碎昆山玉，转向蓝田已不堪。
岭南道中	[当代] 李梦唐	轻烟起处雨如毛，红罢木棉绿芭蕉。二月田间无白鹭，八哥飞上水牛腰。
葡京妓	[当代] 李梦唐	才洗缁衣北地尘，未通南语粉先匀。本为脱贫多辗转，缠头偏遇故乡人。
迎春花	[当代] 李梦唐	傍篱开处最堪怜，推却胭脂推却簪。一种缠绵千万转，为他立尽夕阳天。
春日遣怀	[当代] 李梦唐	春气逼人不可消，木棉花下读离骚。客怀不定莺声里，更逐天边起落涛。
山行效贾阆仙四首 其三	[当代] 李达	僻境犹深入，长吟得久淹。微行枫叶坠，断壁石形尖。羽退秋穿牖，鬣疏松出檐。昔人耕凿地，桑竹朽株添。
楠溪道中	[当代] 李达	县僻山争路，桥低水半隈。春阴溪雨涨，午日石屏开。小隐非吾愿，中年奈此材！可怜王录事，不为送钱来。
潮州八景诗 其六 鳄渡秋风	[当代] 李凌云	一面风帆四面风，鳄鱼于此曾潜踪。荻花吹乱秋江白，霞影沉酣夕照红。洪浪无情淘岁月，金堤有树立英雄。云山北望万千叠，雁字云笺写更工。
绝句二首 其一	[当代] 李凌云	千花百草正芳菲，惆怅东风意独违。我本恨人今已矣，青天碧海欲安归。
夜归	[当代] 陈永正	十年入门此影孤，羁鸟久识不惊呼。好月欲生素臆满，长风宁许閒身扶。漠漠远野想尘动，冥冥东方空眼枯。谁令灯下坐索莫，看碧一时还成朱。
癸丑中秋与钧明访思渝北城根	[当代] 陈永正	二客北城排闼至，古榕阴里对云鬟。清宵似此竟何待，妆阁有谁知汝寒。旧赏恰逢新政布，疏灯应共放身閒。也知夜色开还暂，肯向群儿手上看。
得书却寄	[当代] 陈永正	山遮水隔那能招，傥有书来慰寂寥。世难始思情落落，春空不放梦迢迢。平林风动摧新叶，落日舟回误晚潮。岂为鹧鸪啼不得，故园荒径草仍凋。
江上怀古健青	[当代] 陈永正	暮色飘萧客子衫，冷风当面便相搀。空江自满百年意，凉月渐生千尺岩。情共幽光终不白，水容清泪欲成蓝。横流那用留君住，傥有扁舟得挂帆。
万事二首和逸老 其一	[当代] 陈永正	万事纷来岂易儋，若能作茧愿为蚕。缫丝结网谁将去，驱鳄屠蛟我亦耽。便买片帆周海内，漫收千纸瘗山南。如何薄暮摊书坐，虚掩萧斋似佛龛。
万事二首和逸老 其二	[当代] 陈永正	书史无教与士耽，便依名字配雷儋。移钟换鼎宜烹狗，伐竹栽桑好饲蚕。渔艇穷源知有汉，木人识路合朝南。传闻四海成周土，息偃胡为守一龛。
咏泪拟西昆	[当代] 陈永正	心底寒凝亦未枯，春温一夜为君苏。金闺烛暗情难断，银浦云飞水不如。忍恨看星终陨雨，莫愁倾玉便成珠。盈盈最是江南渡，双桨迎归浪满裾。
夜归二首 其二	[当代] 陈永正	出穴饥鼠欺昏灯，霜华结窗寒气狞。风从千里入破纸，响作一宵如痴蝇。有女觅梦到阿阁，几人衔悲思广陵。摊书拥被者谁子，倦眼频摩足犹冰。
九日 其四	[当代] 陈永正	昨夜秋凭一雨催，黄花犹为晓寒开。香苏残梦销犹暖，雀噪空林去复来。欲拨重阴临古道，不容孤影落荒台。微阳似解人间意，犹向云端露一回。
夜归二首 其一	[当代] 陈永正	棘径似闻魈魅号，筒灯自动影萧骚。打门枯叶峭风紧，穿壁断茅寒月高。足茧料知皮肉死，身羸堪耐马牛劳。痴魂欲散不得散，阴火时时生地牢。
九日 其一	[当代] 陈永正	九日悲风叶正飞，斜吹短发涴尘衣。江边欲采蕙兰老，山上来归鸡犬非。浊酒乘时欢且借，黄花向晚食难肥。登临知洒何年泪，未是穷途独畏讥。
九日 其二	[当代] 陈永正	高径来寻步步艰，纵无风雨八垓寒。遗台眼倦皆陈迹，故友时平且暂欢。名下士多朝北阙，人前我独正南冠。登临作健还乡客，衣锦何妨对面看。
九日 其三	[当代] 陈永正	但见临流枫几株，山前已是片红无。重寻此道且相待，未老斯人知不孤。使气何殊辕下犊，谋身全负镜中吾。休呼白酒酬黄菊，哀乐随时与一俱。
山川	[当代] 陈永正	山川草木负前期，危涕江楼忍独归。东海每悲狂士蹈，中宵恰值老鼍饥。翻寒脱叶林犹黑，入梦游魂月亦微。我欲呼天问奇字，摩崖来写大王碑。
晚荷	[当代] 陈永正	来年閒梦迭成云，一往深凉自在身。澹澹有情空委露，亭亭不语故骄人。但令羸骨支秋后，敢许浮魂近海滨。毛发欲明今夜月，可能清影是流尘。
放言二首和逸老 其二	[当代] 陈永正	甘了虫鱼计已狂，神仙可致世能匡。三年渐觉书无字，一叱还惊石化羊。市货沙丘成大药，覆盆眢井酹馀觞。休论吾道非耶是，唯独浮槎意暂忘。
放言三首和逸老 其三	[当代] 陈永正	复道空堂知浅深，胭脂不报双南金。吟蛩去燕暮朝意，红树碧苔霜雪心。夜半瘦香度汉殿，春残醇酒鸣秦琴。谁能岁岁掩寥落，扫地渐多黄叶阴。
放言二首和逸老 其一	[当代] 陈永正	放言被酒未全狂，圮国颓家岂易匡。寸草依依仍涕泪，馀晖暧暧下牛羊。一从堕地居穷巷，便拟输头作巨觞。唯是故人恩义在，虚堂素月每难忘。
放言三首和逸老 其一	[当代] 陈永正	放言成癖自难喑，每爱逢人一展襟。秾李自明何待夜，轻尘易动独惊心。临渊未肯羡鱼鳖，当户谁能调瑟琴。苦雾三年君不见，重帘此日尚阴阴。
放言三首和逸老 其二	[当代] 陈永正	风前二十四铃喑，坏塔谁登与豁襟。试拭人间遗弃泪，来收眼底海江心。层林未洗连朝雨，初月将生抱膝琴。襆被明朝何处去，行行应不问晴阴。
郊原	[当代] 陈永正	郊原过雨草离离，日午城东车渐稀。春事已成桃李实，远芳能令马牛肥。平芜一恸岂穷绝，曲陌千条多是非。未渡江南吾不恨，韶华犹及见莺飞。
古决绝辞	[当代] 陈永正	织素休思去妇工，新人门第五陵东。琵琶漫向邗鄣道，心事还随簸荡风。便伫桃蹊沾露白，肯持君袂惹尘红。秋花不托华池护，一任飞霜悴玉容。
怀南岸蔡子	[当代] 陈永正	白坭有客卧茅屋，南岸凭谁慰索居。老木儿时作车盖，敝梁终夕候溪鱼。三星寂寂知难必，一饱便便恐未须。此后十年无此乐，思君掩泪抚残书。
呈逸老	[当代] 陈永正	不信江潭是故山，布衣尘污欲归难。私书好付儿曹读，王事无分长者閒。楼阁元高视天下，关河相映赴毫间。何妨耿介归三径，手上犁锄自可安。
呈刘逸老	[当代] 陈永正	云屯大泽隐风雷，归卧蛮江寂寞隈。壮岁躬耕非失意，清时奏雅未须才。能炊剑首黄粱熟，有分楼头竹叶开。许我相从花外路，笑看新渌荡春回。
喜晤李筱孙	[当代] 陈永正	眼中流辈暂纷纭，佳士高情久愈新。雨晦灯昏成此聚，十年今夕见斯人。山河经手閒閒改，誉毁无心故故亲。破釜鱼生真好事，莫教残醉误芳辰。
夜读刘峻近作	[当代] 陈永正	肺肝欲吐待寻谁，搜箧深宵复一思。圣代谁能为此语，狂言吾敢定君诗。世情移转看奇石，心事纷拿爱丑枝。因念东山人境外，高高烟树试花时。
短辕	[当代] 陈永正	短辕长辙走年华，眼底何容著一沙。肯向丹墀瞻马首，閒移白菜种生涯。名倡各理当门曲，高调都随去路斜。四野昏昏吾自在，平林未怪噪千鸦。
病渴	[当代] 陈永正	病渴梦饮得空瓶，周游求之风水腥。碧血销来意了了，清眸拭起秋荧荧。昨夜前夜未落叶，一声两声时叩扃。虚帷坐深月渐没，冷泪沾枕难为明。
戏赠老王	[当代] 陈永正	丑树曲坊矮门中，先生危坐吸北风。好颜安用劳旧帽，强项何堪仰高鸿。客至腹书偶一晒，别来心画能相通。暗尘生甑不须恼，饮啖向来知未工。
慰潘元福兄	[当代] 陈永正	怀璧由来罪匹夫，相投何以报明珠。盈天地岂无知己，交二三犹可读书。多难漫招清酒近，论才真觉故人姝。灯窗万里浮云夕，遍地繁霜总不殊。
云	[当代] 陈永正	舒卷谁知意未平，朝朝暮暮已难胜。待成神女峰前梦，又向王孙马首生。楼阁峥嵘安可即，山川变幻早无声。几时更逐征帆远，相送南风似有情。
舆图	[当代] 陈永正	江山壁上许清流，孤影沈沈落九州。斯世那堪如此见，昏灯原不为人谋。若教万里酬中岁，肯向三坟盗一抔。留滞谁怜陈正字，丛篁侵道最多愁。
安得	[当代] 陈永正	安得吾庐有直陉，旋窗转户笑痴蝇。读书长觉势难料，举目岂期天可登。此日识时馀子事，他朝跋浪我曹能。无限江山竟谁待，沧海霞红一鹗腾。
日暮	[当代] 陈永正	日暮鸳鸯不共飞，桃根独出渡江时。小楼同听新秋雨，好语先瞒此夜悲。未必有缘休恨短，若教成梦愿醒迟。风怀谁道销难尽，话到初逢掩翠帷。
赠东山刘子	[当代] 陈永正	阶前好树早销声，入夜层阴势欲淩。但教关河供朔吹，何妨文字趱青灯。到时身事忧难了，多故朋侪爱莫能。只有东山瘦如我，令人日夕想崚嶒。
赠黎生	[当代] 陈永正	轻棹溯洄桑柘区，杏坛直下古番禺。畏人青鸟逡巡去，生目烟芜远近敷。春水一篙成此快，荔花三月与谁俱。吾瓶未罄犹堪倒，欲馈黎郎涧谷居。
和东山柬诸子韵	[当代] 陈永正	地偏无路肯移居，经乱应怜有此庐。髀里肉生欣失马，庭前木长待求鱼。疗饥恐费三年艾，晤友如观数卷书。欲折一枝青竹赠，何须花叶表春馀。
刘逸老寄诗见怀奉和	[当代] 陈永正	风焰摇摇影欲欹，禁书许读即清时。何人应我空中诺，孤愤吟公集外诗。独溯古今聊闭阁，尚馀天地孰争棋。谁怜投老忧心悄，轼也南荒辙海湄。
与刘峻锡䪖同游东山湖	[当代] 陈永正	蒲桃初熟白兰熏，路入湖东接水云。佳日酒浮春水绿，故人情令我诗新。孤蝉掩抑犹能唱，白鸟飞扬故不亲。未渡江南君莫怨，韶华犹及见芳晨。
秋雨	[当代] 陈永正	入幕搴帏意自轻，何论沾溉有微情。残灯不惜成孤照，小草空怜得再荣。衾上莺花南国梦，车前父老汉时旌。明朝又和滩声咽，忍为离人故作晴。
南归	[当代] 陈永正	南归犹及度韶年，秋卉无枝雁始迁。欲往却回终小住，将离复聚各难言。鹃啼古塞惊新月，梦堕高原化晓烟。转忆西湖双影合，泪珠还似露珠圆。
无题	[当代] 陈永正	何处月明纸洞箫，东来奔浪遏回潮。珠宫贝老盘凝泪，沧海龙归雾作绡。接席佳期终不定，隔帏清坐断难招。绿华消息三山外，怅望菱枝一叶遥。
叶落	[当代] 陈永正	叶落依枝倍怆情，未曾秋半已无声。纵垂复幕心犹会，索笑清江眼不晴。昨夜微霜公竟渡，他年苦雨我难胜。珠崖自古文身地，柳子临流亦濯缨。
道遇周锡䪖戏赠	[当代] 陈永正	快意相逢在不期，忽然色变各长唏。岂忧大索随时及，恐为微言以古非。学校又传新指示，先生好护老头皮。剧怜饥雀惊罗后，即见鱼梁亦远飞。
穷暮有寄	[当代] 陈永正	美人穷暮孰相谋，万事都随一辱收。踏碓夜深忘下脚，临歧甑落忍回头。已成积习真难悔，尚有残书见每羞。此日四方无个事，欲随吾子坐高楼。
登白云山晚望	[当代] 陈永正	九点烟沈渺上京，颓阳血色堕江城。涕洟趋海吾安往，魑魅窥途骨欲惊。何限幽花委穷壑，肯跻云路叩神扃。沈沦亦爱人间世，灯火千门最有情。
台风夜怀刘峻	[当代] 陈永正	横排千里倦长途，声到庭除势已孤。阶叶飘春馀一慨，巢鸦隔雨亦相呼。读书长恐增狂妄，搜句何能免叹吁。醉语近真人恕否，吐时须傍步兵厨。
寒食	[当代] 陈永正	万户烟微日又新，长安虽大肯容身。抢榆莫问三千里，冷炙难消雨雾春。镜里留头非故我，禁中传火待何人。平居已了山河事，且任英年酒入唇。
独松岭	[当代] 陈永正	岭首梯田半亩横，悲风能令晚林惊。寸苗漫种犹能活，尺土初翻尽不平。荷篑生涯非鄙事，脱罾濠上识鱼情。谁怜日夕销颜色，唯有能诗阮步兵。
泮溪茶座遇李镇晖	[当代] 陈永正	沙贝林丘记共攀，廿年险梦一追还。却从邂逅笑言外，隐觉苍凉眉宇间。旷野飘然同断藿，空山归矣负朱颜。明朝握手东门路，且任前程有大艰。
赠别君忾	[当代] 陈永正	地转天回岂易堪，扁舟乱后更难寻。百年丘谷已三徙，十月风涛思一临。客子何之乌漫舞，天公聩矣马犹瘖。吕郎最有关河恨，都付苍凉去国吟。
赠黎荣坤	[当代] 陈永正	别来黎子复何思，握手人前各笑噫。沧海若归谁共我，清言已绝复闻斯。西堤邂逅情如水，中岁风云喜可期。高躅莫忘今夜约，扬舲千里及秋时。
西风	[当代] 陈永正	飒飒西风到小窗，窗前密树意先凉。清光畅好生残夕，碧沼芙蓉著早霜。对面高楼临弱水，经年险梦陟长岗。几时采采天涯遗，奈隔浮云不可望。
怀金韦兄	[当代] 陈永正	五更醒醉不知时，只待邻鸡报喔咿。老蚓啾啾犹未息，余怀种种恐全非。书生寂寞终投阁，国士苍凉请击衣。积毁如山君莫悔，几人同调与相期。
白水	[当代] 陈永正	欲浣青衫白水滨，故人相忆尚风尘。长宵往往留清话，吾道迟迟惜汝身。未肯漂流同梗莽，早拚摧折负轮囷。明朝一笑西门路，已惯平生忍下贫。
握手	[当代] 陈永正	握手东风各黯然，故园北望即烽烟。春三四月花成梦，生别离时水接天。醉我清波真误酒，行云今夕已非烟。朝来谁唱巫山曲，幽恨难流到海边。
目疾戏和严霜二首 其一	[当代] 陈永正	雨过林梢鸟渐喧，春风犹自弄花幡。新蝉惊定尚藏影，苦李啄残多带痕。竟夕相思眊眸子，终朝清坐对衡门。鸾鸣忽喜单车入，流潦何妨半尺浑。
目疾戏和严霜二首 其二	[当代] 陈永正	秋水毋庸鉴发纤，却从暗里数疏髯。空花乱落真如雾，好语时闻奈隔帘。历历世情心自得，昏昏天意尔何嫌。残霞蔽野炎光谢，焉见孤翔一目鹣。
别意	[当代] 陈永正	别意萋萋欲尽芟，无端草色入城南。每追前事嗟何及，相嘱高情念岂堪。书读未完过夜半，忧排不去误春三。朝来独向黄沙渡，会见珠江水色蓝。
白日 其二	[当代] 陈永正	白日沈沈出国门，旅愁唯似海天宽。忍令隔雨虚垂泪，不许临波更采兰。顾我都无私语白，刳心犹比晚枫丹。飞鸿怅望江南岸，可是羁雌独宿难。
闻道	[当代] 陈永正	闻道春生瀚海烟，徘徊欲采暮江边。天分草色波延绿，云抹山容日不圆。芳事偶缘君稍忆，幽兰忍与艾同捐。剧怜吕子贫无赖，乞食珠城又一年。
白日 其一	[当代] 陈永正	白日未落谷已暗，夜分孤月来清光。幽泉曲折若难语，往意迷离应未忘。到水一星泛海梦，连林万叶明朝霜。喜无风雨且休寐，留得韶华待晓阳。
为恐	[当代] 陈永正	为恐无寐坐思汝，开轩凉风来洒楼。故人十年磊落意，今夕千里萧条秋。庭际搣摵老叶下，水西摇摇明星流。云山珠海不得见，夜色漆野如凝忧。
赤壁与锡䪖同和刘峻二首 其一	[当代] 陈永正	阿瞒百万猎于荆，群彦仓皇议出迎。一炬存吴真偶尔，同心击贼但馀卿。残霞尚染烽烟色，战血长留水石腥。青史茫茫但相斫，尽容衰草与云平。
赤壁与锡䪖同和刘峻二首 其二	[当代] 陈永正	流离乔女有殊色，得婿江东亦足欢。肯为朱弦通顾盼，独怜铜雀贮高寒。醇醪自饮程君醉，乌鹊何依魏武还。水逝铁销谁得似，一丝风里坐长干。
五月十六日感赋和周郎二首 其一	[当代] 陈永正	武陵小住成千劫，争似天台此夜长。一梦违心红作雨，相思彻骨土留香。年年垄上怀初日，往往闺中误晓妆。忍见明星落无数，春滩十里化为霜。
五月十六日感赋和周郎二首 其二	[当代] 陈永正	东风舞倦家何在，只恐浮沈化路尘。河上逍遥波涣涣，陂前邂逅雨纷纷。却愁花艳惊郎目，漫解琼琚报此晨。想得去年芳草渡，有人无语袂将分。
丁未除夕花市限设于芳村独游归赠卉华	[当代] 陈永正	红紫联翩行路难，好春人各隔江看。闲中令节随心改，眼底风波一笑宽。此日但馀卿可念，梅花应共我俱寒。携归急趁芳村渡，不许馨香手上残。
咏云忆杨丁二君	[当代] 陈永正	一逐东风滓太清，沈沈谁复望东溟。缁衣不避尘仍动，郁气真妨瘿顿生。流散长宵何代梦，淹留乱国故园情。芳韶覆水吟思旧，新涕那堪海上倾。
京华喜晤陈抗学长	[当代] 陈永正	九陌重阴净，初阳得故人。眼中无别字，心底尽秾春。书可明朝读，情犹少日亲。对床兄弟在，风雨及兹晨。
《粤海风》百期题贺	[当代] 陈永正	粤海闻风远，高名出正论。愿瞻途坦荡，已觉势轮囷。俗学淹陈说，希声与道邻。文心谁发义，持以抗嚣尘。
失候志愧和答正德明焕居士	[当代] 陈永正	松风再入林，二妙讽清音。指月不留影，观花犹动心。吾庐欣去住，大野共蒿芩。慧命今谁续，无言自抱琴。
牦牛河	[当代] 陈仁德	深涧危崖别有天，飞流激石欲生烟。山高路远无人识，不改容颜已万年。
格木错高原杜鹃花	[当代] 陈仁德	独有奇花绝顶开，红红紫紫满山崖。风吹雨打随天意，终岁无人过岭来。
主人租渔船载诸诗友出东海随渔夫捕鱼，竟日而返，得诗四首 其四	[当代] 陈仁德	烟波渺渺总虚无，说到麻姑信也乎。海上扬尘非妄语，频年已见大河枯。
主人租渔船载诸诗友出东海随渔夫捕鱼，竟日而返，得诗四首 其三	[当代] 陈仁德	海上从容酒一杯，绕舷汹涌浪成堆。跳鳞出网乘鲜煮，如此逍遥有几回。
主人租渔船载诸诗友出东海随渔夫捕鱼，竟日而返，得诗四首 其二	[当代] 陈仁德	孤舟载酒逐波来，碧水茫茫雾渐开。还伴狂潮同起落，好将大海入诗怀。
主人租渔船载诸诗友出东海随渔夫捕鱼，竟日而返，得诗四首 其一	[当代] 陈仁德	蓝光射眼海横流，万顷波摇一叶舟。直向水天深处去，飘然消尽古今愁。
登康定跑马山	[当代] 陈仁德	情歌妙曲久知闻，跑马山头一朵云。莫道蛮荒天路远，能教四海唱纷纷。
康定夜色	[当代] 陈仁德	沉沉暮色暗群山，零露初侵白玉栏。最爱霓虹光四射，满河雪浪尽斑斓。
雁荡山小龙湫	[当代] 陈仁德	奇景真疑鬼斧开，云梯石栈入天台。断崖千尺惊魂处，曾有神雕侠女来。
雁荡山灵峰夜游	[当代] 陈仁德	群峰隐隐渐黄昏，消尽天边一抹痕。却向山头云树下，遥看海上月儿圆。
雁荡山大龙湫	[当代] 陈仁德	绝壁森然上接天，龙湫终日响飞泉。倾珠泻玉三千斛，要与庐山共比肩。
车上观电视偶成	[当代] 陈仁德	一时粉墨各登场，卖傻装疯作秀忙。大雅正声何处觅，满城听说小沈阳。
温州景山公园	[当代] 陈仁德	曾向温州系客船，孤身万里入烽烟。来寻吾父登临处，回首沧桑七十年。
由太湖鼋头渚泛舟至神仙岛	[当代] 陈仁德	烟波渺渺望无涯，帆影迷离入晚霞。指点苍茫天水外，神仙岛上有人家。
上海外滩漫步	[当代] 陈仁德	海上重来梦也真，苏州河水洗征尘。浦东隔岸风光好，一片高楼日日新。
南京玄武湖	[当代] 陈仁德	连天湖水碧无痕，烟柳长堤落日圆。放棹云霞深处去，波光山色可销魂。
秦淮河夜访李香君故居	[当代] 陈仁德	媚香楼下久徘徊，南国佳人事可哀。扇上桃花凝碧血，空教烟月满秦淮。
南京	[当代] 陈仁德	当时万里下秦淮，阅尽湖山写壮怀。三十五年如一梦，此行是觅旧踪来。
登镇江焦山万佛塔	[当代] 陈仁德	万里江天一望收，此身已到最高楼。大风起处云飞去，碧水茫茫入海流。
登镇江北固亭	[当代] 陈仁德	兴亡过眼变枯荣，剩此怆然北固亭。疑有英雄魂魄在，大江渺渺草青青。
扬州有唐代古槐，枝干半枯而绿叶婆娑，传为槐安国之原型	[当代] 陈仁德	枝干如铁又经春，游客纷来辩假真。惟有老槐无一语，笑看代代梦中人。
扬州	[当代] 陈仁德	摩肩接踵步难移，游客多于杨柳枝。或有风光藏里巷，已非杜牧赏春时。
绍兴鲁迅故居	[当代] 陈仁德	风雨如磐绝可怜，笔尖指处起硝烟。先生一骂成旗手，横扫文坛五十年。
雨中游扬州瘦西湖	[当代] 陈仁德	琼花落尽柳丝长，湖上风生气转凉。二十四桥烟雨里，画船出没水中央。
扬州史公祠	[当代] 陈仁德	英名万古震乾坤，大节长同日月存。我到祠前低首拜，心香一瓣祭忠魂。
绍兴秋瑾就义处	[当代] 陈仁德	志士从来饮恨多，秋风秋雨费吟哦。古轩亭口今犹在，怕到灵前说共和。
绍兴咸亨酒店孔乙己像	[当代] 陈仁德	孤影衰颜杂苦酸，茴香豆冷酒杯残。可怜久立长街上，只让游人带笑看。
绍兴沈园	[当代] 陈仁德	杨柳依依水一湾，沈园春老落花残。只今但说钗头凤，谁识秋风大散关。
绍兴兰亭	[当代] 陈仁德	兰亭当日聚群贤，大笔宏文代代传。我亦流杯池上坐，神思倏忽越千年。
沃洲山	[当代] 陈仁德	平湖渺渺静无澜，隔岸群峰锦绣般。此是人间天上景，孰云莫买沃洲山。
新昌县寻天姥山不得归途怅然	[当代] 陈仁德	名山只属谪仙诗，缥缈虚无梦亦奇。地老天荒千岁后，云霞明灭问谁知？
西湖与诸诗友同赋送春诗二首 其二	[当代] 陈仁德	望中烟雨满孤山，桃叶青青柳絮残。莫道春随三月尽，风光依旧属江南。
望天台山，相传刘阮遇仙于此	[当代] 陈仁德	天台旧事总堪疑，瑰丽神奇引梦思。洞里仙姑今在否？白云生处草离离。
新昌大佛寺	[当代] 陈仁德	危崖宝殿接天高，云淡风轻烛影摇。寂寞山门斜照里，残碑犹自记南朝。
西湖与诸诗友同赋送春诗二首 其一	[当代] 陈仁德	落花流水太匆匆，散尽繁华褪尽红。三月春光看又老，半随烟雨半随风。
杭州梅家坞	[当代] 陈仁德	白云终日伴清风，村北村南尽翠峰。遥指烟霞明灭处，采茶女在画图中。
元宵夜仍用斗全兄韵	[当代] 陈仁德	焰火缤纷又一时，繁华看惯若无知。高楼月出清辉冷，自向窗前缀小诗。
人日和斗全兄韵	[当代] 陈仁德	醉听歌管过春时，面壁无端忆故知。忽有音尘来晋外，推窗一笑读君诗。
咏仙市古镇	[当代] 陈仁德	只疑仙子到人间，绰约风姿绝可怜。为爱釜溪山水好，悠然一卧已千年。
返乡有感	[当代] 陈仁德	平湖新涨碧无痕，风送归鸦日色昏。怕到江头垂首望，沉沉水底是家园。
游黄埔军校旧址二首 其二	[当代] 陈仁德	长洲水冷树笼烟，江畔犹停旧舰船。曾是英雄云集处，临风无语想当年。
游黄埔军校旧址二首 其一	[当代] 陈仁德	龙虎风云百战多，沙场几度血成河。阋墙兄弟今安在，一片残阳入逝波。
雨中游合川钓鱼城	[当代] 陈仁德	云开犹见旧城门，想像当年尽血痕。处处残垣生野草，满山风雨吊忠魂。
《东方诗风》创刊号面世龙生兄招饮南纪门诗以记之 其二	[当代] 陈仁德	习习秋风伴醉吟，更深犹自发高音。寂寥灯火江山冷，巴子城头夜气沉。
夜饮江上有佳人抱琴而至即席口占以赠	[当代] 陈仁德	嘉陵江水映长街，灯火楼船夜宴开。何处悠悠仙乐起，玉人踏浪抱琴来。
《东方诗风》创刊号面世龙生兄招饮南纪门诗以记之 其一	[当代] 陈仁德	朗吟豪饮气纵横，一卷新编共点评。莫道诗人皆落寞，小姑隔座索签名。
璧山牛心山道中四首 其三	[当代] 陈仁德	几处蓬蒿掩废墟，荒田蔓草未耕锄。遥闻犬吠山溪外，疑有人家隔水居。
璧山牛心山道中四首 其四	[当代] 陈仁德	山中雨后路泥泞，谈笑何妨自在行。城里风光哪可比，拂衣朵朵白云轻。
璧山牛心山道中四首 其二	[当代] 陈仁德	路旁荒草过人头，林密山高野径幽。新雨初停风乍起，乱吹云雾过深沟。
秀维兄招饮，座中有暌违三十年之显周老知青，相见如隔世人	[当代] 陈仁德	弹指春心化作尘，白驹过隙竟成真。双眸黯淡无颜色，三十年前是美人。
璧山牛心山道中四首 其一	[当代] 陈仁德	古道盘纡入翠微，朱檐碧瓦映斜晖。寺门终日无人到，坐看山前白鹭飞。
湖北英山县《毕升诗词》索句草草承命	[当代] 陈仁德	梦溪一卷久知名，华夏千秋说发明。但仰毕升青史上，韩人隔海自多情。
贵州荔波鸳鸯湖即景	[当代] 陈仁德	碧水盈盈静不流，来从云上荡轻舟。绿荫浸到湖心里，时有清风送白鸥。
贵州荔波小七孔桥	[当代] 陈仁德	横山跨涧气如虹，两百年间雨复风。露冷林空人去后，夕阳一片碧波红。
贵州荔波水上森林	[当代] 陈仁德	一路清溪走浪花，迷茫水上树交加。丛林深处滩声急，归鸟衔来片片霞。
车过独山	[当代] 陈仁德	六十年前国运艰，孤城玉碎血斑斑。英雄浩气沉沦久，更有何人说独山。
谒钓鱼城忠义祠	[当代] 陈仁德	慷慨悲歌彼一时，孤城独挡虎狼师。千秋浩气应犹在，日暮烟横忠义祠。
宿钓鱼城与诸君茗饮月下	[当代] 陈仁德	松风入座拂人衣，雾蔼沉沉月向西。坐到夜阑灯黯后，空山寂寞子规啼。
苍溪红军渡	[当代] 陈仁德	一片残阳似血凝，嘉陵江畔说长征。我来碑下沉吟久，想见当年杀气腾。
世广兄剑门关收徒诗征和匆匆应命	[当代] 陈仁德	骑驴人去剑门空，遗响千年意未穷。今日雄关新唱起，重留佳话在川中。
过剑门关	[当代] 陈仁德	危岩累累欲摩空，蜀道依然气势雄。试向剑门关上望，乱峰如戟插云中。
当选四川诗词学会副会长有感	[当代] 陈仁德	风云际会此其时，国粹重光誓不辞。二十年来人未老，要挥彩笔赋新诗。
连日大雪，灾情频传，而市民游兴大增	[当代] 陈仁德	风雪茫茫冻不开，千山万岭尽成灾。游人不知农夫苦，结队争看美景来。
月夜饮厦门海滨	[当代] 陈仁德	银沙滩上月华明，白玉栏前碧水盈。未饮琼浆心已醉，开窗静听海潮生。
车过西安即兴	[当代] 陈仁德	箭楼高耸古长安，正是秋风渭水寒。咫尺城垣窗外过，恨无缘分一凭栏。
登鼓浪屿日光岩	[当代] 陈仁德	一叶轻舟破雾霾，波涛滚滚此登台。日光岩上凭栏望，隔岸清风过海来。
月夜自重庆飞厦门	[当代] 陈仁德	碧海青天望渺茫，星星飘忽过舷窗。银鹰恰似扁舟去，明月沉浮水一方。
驱车巴郎山	[当代] 陈仁德	危石摩空势欲倾，雪山万仞客心惊。云飞风起天无际，车在群峰顶上行。
路经达维红一、四方面军会师处，极荒凉	[当代] 陈仁德	夹金山下倍萧条，犹有丰碑独自高。脚底风生沟壑冷，路人道是会师桥。
宿汶川卧龙山庄夜梦先父大哭而醒，枕上成此	[当代] 陈仁德	野店昏灯映幕帷，天涯深峡五更时。何期迢递高原外，犹有先君梦远随。
张南君以所藏朵云轩制前明沈周《两江名胜图册》嘱题，因赋短句	[当代] 陈仁德	湖山气象信难描，为有仙风笔底飘。五百年来桑海换，惟从画卷认前朝。
猛忆去年今日宿稻城亚丁事，因与同游诸友夜饮忠州东坡	[当代] 陈仁德	平生难得此逍遥，雪域荒村烛影摇。共话去年今夜事，街头纵酒到中宵。
即兴和北记兄	[当代] 陈仁德	君居三晋我三巴，诗是情人酒是家。一笑飘然湖海去，狂歌痛饮即生涯。
夜游西湖	[当代] 陈仁德	夜来湖上渐清凉，灯火遥看水一方。欲向长堤深处去，身随柳影入波光。
王君翼奇陪游西溪，君乃江浙名士也	[当代] 陈仁德	芦花白后已深秋，风送西溪一叶舟。港汊回环迷去路，帘飘忽见酒家楼。
重到西湖，别来三十二年也	[当代] 陈仁德	照影何堪白发生，别来三十二冬春。依依旧景从头指，重到真如隔世人。
茗饮平湖秋月	[当代] 陈仁德	杨柳楼台向晚天，斜晖脉脉水生烟。画船渐入荷深处，人在回栏曲岸边。
生查子	[当代] 秦鸿	寂寂旧池台，故我临波处。不见美人来，只共花流去。流去即天涯，燕子曾传语。梦影碎孤衾，一阵秋窗雨。
生查子	[当代] 秦鸿	忽在暮山西，忽在朝山北。平生韩子卢，气息能盈尺。我血沸如喷，我足沈逾石。馀瞥半青天，野花正摇赤。
玉楼春	[当代] 秦鸿	雕墙击壤唐尧世。万阖千门喧鼓吹。青烟细上半终南，红粉暗流腥渭水。昭阳日晃寒鸦背。太液波翻金鲤尾。不意绳枢瓮牖閒，有人独写燕丹子。
生查子	[当代] 秦鸿	为人一死生，谁与今番共？江草夙时因，一一和愁种。行行旅思轻，历历波涛耸。夹岸柳犹髡，何处悬残梦？
生查子	[当代] 秦鸿	子夜渡长江，过午黄河北。皮囊倦一抛，白日惊西匿。不垢亦何能？不净谁轻掷？电光飘野林，中有孤枯骨。
生查子 云中作	[当代] 秦鸿	飞去又飞来，落笔云之外。中心闷似霾，窗外云如海。独自上层霄，心死身犹在。山倾天欲颓，地失心无改。
生查子	[当代] 秦鸿	生死若浮尘，天地如鸡子。忽在梦之中，忽在云之外。风雨一心知，欲去歌慷慨。海上万波横，如有江山待。
生查子	[当代] 秦鸿	那日雪中梅，此日青青果。袅袅向人前，杨柳真娇娜。一尺过江山，径上烟云舸。寂寞旧庭园，暮霭梧桐锁。
生查子	[当代] 秦鸿	昨夜忽西风，今日成秋草。树上白头翁，树下佳人老。明日乘风归，吹入仙人岛。纵令驻仙姿，独立犹烦恼。
生查子	[当代] 秦鸿	离魂不用招，只在衰杨里。所托郑家兰，不著当时地。閒愁积作山，出入何其累！我是北山愚，谁是夸娥氏？
木兰花	[当代] 秦鸿	骊歌早共青衫湿。执手无言先哽咽。此心已碎付君携，去意不回如水泼。空肠寸寸丁香结。谁料归来凉似铁？问余别恨几时平，江水流东何日竭？
生查子 己巳元月志感	[当代] 秦鸿	龙去又蛇来，扰扰居平野。南八是男儿，好把头颅挂。今年六出悭，不肯招摇下。拍手笑青天，尔是昭昭者。
辟谷	[当代] 秦鸿	斯身何由生，絪缊闭幽谷。舌用以卷舒，清明溢双睩。晴曦濯渌流，绪飔浣修竹。氛尘乃塞充，蹇滞遽没辐。朝暮交肥臞，意岂效朓朒。野菼尚可芟，茂桑颇堪朷。灵药何从施，销此丰脂腛。不掉犹大国，吅嚣类螇螰。刀俎纹黼黻，典谟弃毈贕。硕鼠如人立，掷虫呼喌喌。岂因食地味，致失光音福。暂却白玉粒，举足匪龊龊。逾日未知饥，颅囟似蒸焀。夜坐口生津，直欲润枯髑。起卧不异常，泠然行毣毣。丽日满轩窗，嘉树鸣布谷。
题汉天马飞龙羽人残石拓本两晋斋藏石	[当代] 秦鸿	汉宫暮鸦密如烟，汉皇服食茂陵田。羽人石上蹁跹舞，丹邱不归笑汉武。沾赤汗兮沫流赭，汉武当日骋天马。龙为友兮跇云奔，将焉往兮逝昆仑。昆仑下望云如潦，霸业秋波翻荇藻。天马歌残谁揭拓，两晋斋中声橐橐。
题楼仲尚赠画四首 其四 松竹	[当代] 秦鸿	苍天不堕暮云封，苍虬不化发鬃鬞。壶公也怕长房哭，倚向崖边听簌簌。
题楼仲尚赠画四首 其二 兰竹	[当代] 秦鸿	春之气兮蜎蠉上，招条风兮将焉往。春之骨兮清且淑，舒其肢兮虚其腹。
题楼仲尚赠画四首 其三 荷	[当代] 秦鸿	上有清风之婆娑，下有初阳之媕娿。山有髻兮云有涡，歌泠泠兮谁凌波。
题楼仲尚赠画四首 其一 竹	[当代] 秦鸿	凉飔流兮自太古，抚我敲铿振我羽。韵欲成兮虚还无，月中昨夜春飘雨。
芸香癸巳秋会分韵得知字戏以全平声为之	[当代] 秦鸿	春花繁英秋离离。春云连蜷秋云移。春波涟漪停秋池。秋之为声春为之。吾之襟怀其谁知。平居曾同帆风期。清宵何堪江湖卮。天其资吾园中葵。山其资吾晨风飔。春资奇葩纷妍媸。冬资清流明寒澌。驱吾词章摇参差。居然时时潜蛟螭。吁嗟淳风长倾隳。葳蕤横遭冰霜欺。华甍颓兮摧芝栭。浑洪刳天犹垂洟。雷阗阗兮云淋漓。查牙咆咻蟠熊罴。星芒昏蒙疲兼眵。填膺风涛茫无涯。何当春山青緌緌。幽兮深兮鸣嘤咿。林禽泉鯈相诹咨。披襟当空凌嵚巇。翩翔无忧罹黏黐。睋嵯峨兮睎峣崎。风其民兮方醇醨。
秋兴八首 其六	[当代] 姚佳	绝壁云扶最上头，剑门奇石自鸣秋。干霄蔽日独天醉，牛斗韬光特地愁。风月无边来远客，江山有主属闲鸥。熊车曾载帝师出，尺树寸泓争九州。
秋兴八首 其五	[当代] 姚佳	封墓终归乌目山，辛峰髣髴翠屏间。两湖如镜元应月，万树连云底用关。似我天涯赊俗骨，笑他社稷换红颜。吴王点将越王卧，几度轮回旧殿班。
秋兴八首 其四	[当代] 姚佳	光阴输与烂柯棋，燕拆莺离不解悲。白首还乡蝉蜕久，青云得路雁回时。徒嗟霜色甚难甚，苟惜桂香迟复迟。龙德在田凭挹秀，可堪周粟怕寻思。
秋兴八首 其三	[当代] 姚佳	白白朱朱趁落晖，丹崖玉树渐霏微。无心与共参差舞，转眼相看各自飞。金马玉堂空寂寞，竹篱茅屋苦依违。悬知浅绛深绯外，雨过天青绿正肥。
秋兴八首 其二	[当代] 姚佳	忆曾水曲竹敧斜，侧伫仙人萼绿华。已许桃源辟蹊径，宁教沧海返星槎。三生石影惊清跸，一线天风送暮笳。掩苒何穷柳如是，纷红骇绿万般花。
窑神	[当代] 姚佳	窑神行迹遍神州，功德碑刊德应侯。以骨作薪无甲子，烧犀观火几春秋。美轮美奂当无愧，多艺多才自不忧。大矣伯灵之智也，恭惟陶冶到心头。
秋兴八首 其一	[当代] 姚佳	虞山商吹动修林，一叶知秋正郁森。留盼好风摇黍秀，待期明月转棠阴。两三其意为何事，亿万斯年知此心。历劫红羊哀白雁，辽阳应和几声砧。
油滴釉	[当代] 姚佳	曹溪一滴水光摇，烟寺微茫谁与招。上界香云飞户牖，诸天花雨下云霄。风催斑竹泪难尽，日落苍梧天共遥。春梦无痕行不得，鹧鸪啼煞曲阑桥。
广元窑	[当代] 姚佳	剑门云色共嵬峨，苴国风光此最多。七十二峰青并立，九千百丈翠相摩。漫将席上铁如意，从许花前金叵罗。醉后玄黄何所在，磁窑铺欲夺危科。
白地黑花	[当代] 姚佳	黄梁丹枣幻如仙，白地黑花声在天。城郭人民俱已矣，山川风景尚依然。放怀鸟兽文章美，写意鱼虫意态妍。却道徽钦遗恨远，泉州窑火广元烟。
黑秞酱彩	[当代] 姚佳	崖山之后仰中华，灿烂犹存铁锈花。紫气东来向函谷，彤云密布满丹霞。毫光隐隐透清酝，轻羽重重蒙绛纱。半壁河山抛掷尽，金瓯无缺帝王家。
曲河窑	[当代] 姚佳	观天测景几周遭，往古之时匝浪涛。沧海月涵中岳迥，登封城接太行高。五经瓶刻珍珠地，八卦炉生白玉毫。熙事告成风物美，相驱万象入甄陶。
扒村窑	[当代] 姚佳	神垕镇边花弄梢，白沙湖上翠阴交。艺天画圣每垂钓，治水禹王曾锁蛟。寒来暑往成千古，物换星移转六爻。一片钧瓷得名后，宁知釉下展奇苞。
鹤壁集窑	[当代] 姚佳	殷有三仁何所依，武丁盛世总成非。淇河太极图犹在，周易参同契可归。云梦兵书多阒寂，朝歌王气久乖违。不假丹青成五色，烈火丹心朝太微。
当阳峪窑	[当代] 姚佳	神农祭天凡几墟，武王伐纣竟何如。圆通无碍留斯境，正始玄风洗太虚。王屋终堪高士卧，竹林不慕七贤居。当阳峪上绞胎釉，恍见陶神降玉除。
尧头窑	[当代] 姚佳	壶山沮水澹丰容，素练丹霞知几重。何处居仙犹养鹤，只今蛾蟒已登龙。荒陵雨暮洗肠地，古寨烟寒避暑宫。却看澄城窑火盛，灰飞不抵一星烽。
淄博窑	[当代] 姚佳	先天八卦转相仍，无复民风到结绳。独对线条如禦柳，遥知颜色满觚棱。炉神经劫应长住，狐鬼通灵岂不能。雨点春回茶叶末，风声已出白云层。
霍州窑	[当代] 姚佳	开天立极仰娲皇，坐地叔虞封旧唐。如此环山青四面，与俱耸阙瘦中央。彭君效古烧新定，霍邑争光出宝藏。滑口生怜折腰样，支钉自醉朵花香。
长治窑	[当代] 姚佳	医秦狂暴没多般，八义忠良敢犯颜。碧血浑凝红绿彩，丹心炤映老雄山。淘清河水三千界，洗尽春风十二鬟。一殿法云无所住，辽金元自虱其间。
蒲州窑	[当代] 姚佳	黄河九曲色似金，镇水铁牛何处寻。天下之中皆后土，人间以外是初心。河桥春雨楼台静，烟寺梨花院落深。参透法华空色相，不须求佛解烦襟。
介休窑	[当代] 姚佳	翛然兴废暗相催，寒食空怀介子推。太岳苍烟纷晻霭，绵山秀色郁崔嵬。斑斓玳瑁黄金釉，清泚琉璃白玉胎。一自祆神归去后，千年窑址已无灰。
交城窑	[当代] 姚佳	卦岳爻峰路几盘，锦屏春色在云端。山形如壁青千劫，月色于天白一团。宝剑光生识元海，金莲影动见昙鸾。腔开碗碗催花鼓，陶犬瓦鸡犹可欢。
平定窑	[当代] 姚佳	娘子关边妒女祠，萧条犹见妒神碑。秦吞六国今如此，晋擘三家能几时。留得冠山云水客，来看柏井刻花瓷。西窑土贡齐邢定，黑白分明自可知。
榆次窑	[当代] 姚佳	晋中风物悄无宁，万象森然似有灵。南阁清虚低古堞，后沟幽约掩山扃。秋来苍月头从白，雨后潇河眼共青。但得并刀剪层隔，任教泥醉卧空瓶。
浑源窑	[当代] 姚佳	极目云霞北岳尊，寄情丘壑最浑源。经年甘雨当龙井，几度秋风入雁门。庾信老来难可付，陶潜归去且休论。故园同此团圞月，黑釉剔来梅影昏。
怀仁窑	[当代] 姚佳	金沙滩上玉龙嘶，张瓦沟头丹凤啼。落笔千秋含造化，出窑万彩吐虹霓。春深兰若月如水，雨霁珠林花满溪。脱体清凉浑不著，油云滴破使人迷。
大同窑	[当代] 姚佳	云冈石窟铸神工，北国青瓷出大同。浑似雕磨金阙壮，忍忘剔划魏都雄。万缘善化千人渡，一觉华严六劫通。但看年关生旺火，九龙壁上欲乘风。
磁州窑	[当代] 姚佳	柴汝官哥钧定外，南当景德北彭城。炉峰朝霭春犹在，漳渡晴澜画不成。岁月迁流承大有，舟车络绎载升平。寒窑赋得淩云志，不及邯郸枕簟清。
镶名集句赠杨广泰大兄	[当代] 姚佳	先生家住正阳门，符竹南来识广文。此别又须经岁月，会心同是一乾坤。天开金粟如来藏，画在板桥杨柳村。吾道穷耶当复泰，白头心事与谁论。
白莲花 其四	[当代] 姚佳	生来灵境共清澄，误到人间不可称。金镜静磨空有影，玉壶寒结定生冰。谁怜白发三千丈，独倚琼楼十二层。万顷银涛遥望处，风裳水佩正销凝。
白莲花 其五	[当代] 姚佳	颀身玉立寄中区，玉骨无尘宝麝浮。在水一方堪渺渺，怀山千里更悠悠。风韵漫随沧海老，月魂空照古今愁。江南无尽繁华梦，佗年去住任虚舟。
白莲花 其三	[当代] 姚佳	出尘不染契真如，一鉴光涵万象虚。木客月明吟蠹叶，铜仙露冷泣鳏鱼。自甘澹泊迎人懒，真恐清高与世疏。有美清扬惊邂逅，冰肌胜雪眇愁予。
白莲花 其二	[当代] 姚佳	大士化身无定姿，众生成佛仗扶持。倚风净色凝烟小，经雨清香度水迟。恍忆江湖迷舴艋，偶来鸥鹭浸琉璃。恒河沙数昆明劫，极乐宁期七宝池。
白莲花 其一	[当代] 姚佳	长天大日梦无踪，试向西湖豁素悰。明月一轮银世界，奇花万状水精宫。淩波仙子希微渡，姑射真人杳妙逢。法相庄严仝净土，盈盈轻素破蒙茸。
诸将五首 其四	[当代] 姚佳	伏波铜柱崒高标，马革裹尸魂未销。黄屋初乘怀骆越，赤精已耀忆参寥。百年空遣鸣辽鹤，七叶从教袭汉貂。永弃乾钧今赤后，冤禽衔石更朝朝。
诸将五首 其五	[当代] 姚佳	文轨攸同将梦来，后人复使后人哀。殊方日上麒麟野，故国春深麋鹿台。隐隐壑舟潜蹑屩，茫茫桑海忍浮杯。前尘千古崖山在，诸将宁非柱石材。
诸将五首 其三	[当代] 姚佳	鸿雁频传海上烽，书生慢帐梦应重。登台欲拟将军令，侧席空劳圣主封。白虎复夷非昔预，苍龙争壑为谁供。大渊一卷岛夷志，曾此耦耕依老农。
诸将五首 其二	[当代] 姚佳	已放韶光入帝城，那知秋气动霓旌。千堆惊浪云连汉，万里长江雨洗兵。著处泥沙俱水下，几时胜槩俟河清。极知和袖垂纶手，兀子莺歌颂太平。
诸将五首 其一	[当代] 姚佳	南海风烟净远山，天涯歧路几间关。空闻鳌足微茫外，不辨蜃楼漂渺间。织女玉梭丝欲断，鲛人珠泪血犹殷。恨同兰艾何时了，漫向东皇一解颜。
傅青主 其二	[当代] 姚佳	如此江山洒泪看，尽倾东海几时干。苍天已死黄天立，世道何如蜀道难。笔底龙蛇知有自，胸中日月太无端。平生我亦无归著，试待南华药一丸。
傅青主 其一	[当代] 姚佳	侨黄老子个盘才，无所不通天上来。经武纬文融内景，民胞物与蕴真胎。杏林春暖朱明馆，橘井泉香白玉醅。可怜故国千秋梦，江山如画角声哀。
碎瓜	[当代] 姚佳	六弦传尽四愁诗，倾慕不归归已迟。残笛竟忘何所托，短歌聊寄本无题。不知今夕是何夕，祗觉此时如彼时。勘破人生唯一梦，万能基督或相知。
永福寺夜访钮利刚兄	[当代] 姚佳	曼陀花雨霭轻氛，梵籁流觞许论文。一字见心生海日，几年归梦度溪云。林泉路远清光动，石笋峰高郁宝熏。物外超然生永福，停琴伫月莫辞勤。
京城与石向东兄唐大德兄会饮并赏汝窑奉华款出戟尊及红山玉器等 其二	[当代] 姚佳	羲和驭日不消停，荒庙女神空寓形。秦岭夕阳衔树阔，辽河春水挟山青。祗将鹑首怀鹤梦，肯把天鼋祝龟龄。更向东风邀大德，来行霖雨吸沧溟。
亭址与军持浮蚁燕垒虞铭诸兄会饮分韵得豪字 其二	[当代] 姚佳	若倩麻姑背重搔，沧桑翻觉广离骚。沈沈流水别时远，总总白云归处高。偏爱安期餐大枣，惯看方朔采仙桃。六龙回日天行健，更喜飞觞意转豪。
京城与石向东兄唐大德兄会饮并赏汝窑奉华款出戟尊及红山玉器等 其一	[当代] 姚佳	玉质金相聚一尊，官窑内造格乾坤。龙筋禀受香灰色，蟹爪迷留燧火痕。独有清风淹此日，空余王气梦中原。奉华两字分明在，九百年来合断魂。
亭址与军持浮蚁燕垒虞铭诸兄会饮分韵得豪字 其一	[当代] 姚佳	驿路青山望眼劳，况兹风雨动亭皋。天开大泽烟云古，地控三吴气象豪。世事从渠如昨梦，人情到此胜春醪。胸中磈磊行浇尽，沽酒奚须金错刀。
苦雨 其二	[当代] 姚佳	月离于毕死还生，仙降之箕感至诚。一统能当黄道直，六符未际泰阶平。鸿冥大泽通金阙，骤雨狂风正玉衡。神女乘云石燕舞，可来鼓润洗戎兵。
苦雨 其一	[当代] 姚佳	些些浅梦碎春冰，羃羃浓云破郁蒸。风伯雨师何乃尔，雷公电母镇相仍。毒泷恶雾今如此，覆地翻天古未曾。卦自蓍求开大壮，无须暴露苦淩兢。
鹉湖与杨广泰老师及方晓烈郑忠勤杜志强沈吕峰诸兄等	[当代] 姚佳	三十五年音信希，鹉湖春色柳依依。抱千里月不妨醉，携一片云谁与归。浪蹙青山粘水卧，日浮白鹭贴波飞。分张好景共宴赏，解印南来已忘机。
春梦 其二	[当代] 姚佳	江云渭树困相依，剩水残山结夕霏。蝴蝶舞来浑似梦，杜鹃啼煞不如归。断墙芳草犹争发，倾国名花已乱飞。春尽闲闲休著意，只容衰懒掩柴扉。
春梦 其一	[当代] 姚佳	倡条冶叶讶新人，风马云车起暗尘。沾泥弱絮能馀几，斗酒双柑不厌频。山上蘼芜空弄色，宫前桃李漫争春。却怜明日田畻指，俱是当年富贵身。
次韵	[当代] 姚佳	尘尘刹刹伪耶真，空为浮名役此身。醉不成欢将度日，归无所得又销春。孝行郭巨犹埋子，贤列曾参岂杀人。雨僽风僝收拾去，目光如炬夜如尘。
夜雨	[当代] 姚佳	沤珠槿艳已非真，柳泣花啼恋替身。诗酒幸能消白昼，林泉私可向青春。争如濠濮之间客，却羡羲皇以上人。兀坐萧斋无个事，宁知东海几扬尘。
白桃花 其四	[当代] 姚佳	鸿衣羽裳斐然殊，玉洁冰清的不辜。秀色可餐何足道，铅华洗尽本来无。影欺柳絮迷芳草，春老东风怨鹧鸪。紫陌玄都莽回首，舞蛮歌素太模糊。
白桃花 其五	[当代] 姚佳	绿阴清浅断红残，玉树夭斜雪一团。遮莫物华皆绮丽，奈何春意已阑珊。雨丝风片凭空舞，柳线莺梭随意弹。色即是空元不两，閒愁万种却无端。
白桃花 其一	[当代] 姚佳	东皇弭节斗豪奢，艳紫妖红飐落花。大抵穷通皆有定，繇来悃愊总无华。琼琚著地已初露，粉面窥人犹半遮。一洗世间尘万斛，超然独觉似仙家。
白桃花 其三	[当代] 姚佳	夭夭灼灼不留痕，蜂识蝶猜空断魂。春去宁无花活计，晓来定有日温存。周而复始玲珑月，曾几何时窈窕村。到底荣枯天未绝，琼瑶相赠不虚言。
白桃花 其二	[当代] 姚佳	风雨飘零梦里身，江山憔悴镜中春。刘晨此去音书杳，崔护重来鬓发新。漫把素心同皓月，只将白眼对红尘。黯然失色嫣然笑，羞与群芳点绛唇。
寻春	[当代] 姚佳	桃溪柳陌色俱空，剩对浑茫解愠风。连日春催布谷鸟，及时雨送信天翁。翛然一室生虚白，久已无人扫落红。沧海龙吟淹屈久，紫微剑气感潜通。
鬼节 其二	[当代] 姚佳	残红掩冉已交关，空翠溟濛漫等閒。瘗玉埋香三月雨，断金零粉半城山。杜鹃啼血春何处，蝴蝶销魂梦几般。鬼自欢欣人自哭，萧然兴味苦天悭。
鬼节 其一	[当代] 姚佳	禁烟时节亦堪嗟，中酒情怀未可涯。聊复自携青竹杖，不妨来对紫藤花。江山独坐千家雨，鼓吹闲听两部蛙。绿暗红稀收拾去，春愁无赖旧繁华。
讨春	[当代] 姚佳	雨井烟垣几许深，凡桃俗李梦沈沈。花开花谢尽朝暮，鸟去鸟来成古今。春水碧拖鸡骨白，夕阳红坠狗头金。大贤虎变无声息，始信苍生自陆沉。
禁春	[当代] 姚佳	私春春结倒春寒，春至探春春又残。春梦无痕饶夜短，春山如笑趁春阑。春灯春胜开应懒，春醠春团破亦难。春恨千春春不管，来春春念向春繁。
乙未岁除 其二	[当代] 姚佳	六出冰花乱似绵，东风拂面却依前。天心历历方三刻，斗柄摇摇又一年。辽海催归灵鹤语，昆仑遣化老龙眠。通南彻北于何是，弹剑长歌自脱然。
四明山	[当代] 姚佳	四窗岩影锁青鸾，指日飞升真大漫。一洞烟霞归物外，半天星斗在云端。极天罔地举杯论，白水潺涛袖手看。恍听金钟鸣颓阙，覆船山上倚高寒。
乙未岁除 其一	[当代] 姚佳	酒呈竹叶试濡唇，赋献梅花已颁春。开怀宁与天同醉，适性须推己及人。昭节送传青鸟使，上元迎祀紫姑神。吉星高照当除夜，依倚东风个个匀。
云鹤兄属咏湖石 其八	[当代] 姚佳	老去经年动客愁，兴亡过隙一窗收。流从泰伯奔无地，漫羡鸱夷泛具区。和璧隋珠随处了，越吟楚舞即时休。视听云鹤鸣千仞，水软山温孰以酬。
云鹤兄属咏湖石 其六	[当代] 姚佳	乃知自在拱清班，若有光明咫尺间。阖界钟声邀万佛，中天月色向千山。白云西去上林苑，紫气东来函谷关。吩咐须弥成芥子，隐几香炷竟忘还。
云鹤兄属咏湖石 其七	[当代] 姚佳	烟驾瑶台度玉墀，穹崖巨谷阻归期。应怜伯第四维距，莫笑则天无字碑。半壁河山春去后，满城风雨雁来迟。南柯一觉黄粱熟，嘉木繁荫掩黍离。
云鹤兄属咏湖石 其五	[当代] 姚佳	形影相怜太瘦生，胸中丘壑恨难平。膏肓病入烟霞癖，迢递心存鸥鹭盟。四海九州人寂寂，三山五岳路萦萦。愚公竟夜催尘马，输与玄冥诏六丁。
云鹤兄属咏湖石 其四	[当代] 姚佳	洞天福地固难陪，怪雨盲风节物催。但见虚方八百里，不妨沉醉两三杯。钩帘静院初云度，花竹幽窗午梦回。相对无言成莫逆，者般悉意忽飞来。
云鹤兄属咏湖石 其三	[当代] 姚佳	卧游云岭适吾狂，随处泰山石敢当。锦绣可怜些子景，芳菲偏爱朵儿香。聊弹流水催诗棹，肯借修篁伴酒觞。七十二峰青未了，与谁归去泛沧浪。
云鹤兄属咏湖石 其二	[当代] 姚佳	妙境玲珑足大观，奇峰突兀倚高寒。纵教日近长安远，未必云深蜀道难。策杖神游供好梦，倚天啸傲侑清欢。千岩万壑升扶出，一觉希夷眼界宽。
乙未元旦	[当代] 姚佳	洪元既判有浑元，天漏太初谁与论。旦复旦兮除日月，无休无了转乾坤。八风不动春犹冷，一气初回气自温。坐夜何须呵壁问，华阴学雾绝形言。
景德镇欣赏蓝普生兄山西历代黑瓷选	[当代] 姚佳	一枕华胥睡味酣，几番随梦到昌南。无心之作惊齐辔，通道而行叹共骖。枫树影沉生冷月，龙珠光照印寒潭。金碧荧煌长侈俗，黑地昏天更那堪。
云鹤兄属咏湖石 其一	[当代] 姚佳	历劫通灵侍列仙，幻形入世复何年。随风而靡飞沙走，积露为波滴水穿。淹久已无天可补，睽时唯有海能填。成羊不及初平叱，已惯风前拜米颠。
同学会 其一	[当代] 姚佳	一塔垂虹亟拱宸，九川环碧浩无垠。当湖明月犹同席，隔岸青山亦故人。三十五年春未老，八千万日雁空频。回望年少狂何许，指点沧溟试问津。
同学会 其二	[当代] 姚佳	问津何处武陵源，沧海横流自吐吞。恍惚流年如水去，依稀往事若云奔。江湖细雨天常道，桃李春风花不言。入座千香成结界，研桑心计仰师恩。
冬禁	[当代] 姚佳	巨阙浮消壁上鸣，清樽行解枕中轻。出门一笑天无际，回首三生梦有痕。白雪封存山锦绣，乌云吐出月光明。粉妆玉砌饶真契，陵谷沧桑镜样平。
自题画梅（二零零七年杭州作）	[当代] 金鉴才	白羽仙衣列成队，一舞琅琅响玉佩。九霄弦管绕瑶池，十重春色拥螺黛。可怜似此天上景，世间但得睹叆叇。芸芸谁复问青阳，聪者不闻明者眛。朔风号号岁云哀，冷月如盘坠欲碎。忽报有花名曰梅，悄然开出隐湖埭。我欲著屐寻梅去，其所处兮竟安在。君胡不见王子猷，剡江夜雪独访戴。
乙酉除夜驱车诸暨视亲途中得具沤生见寄次韵答之	[当代] 金鉴才	一驾飙风剧，星空撒彩色。交岁适中途，罔言能守夕。北邙瘗慈悲，南山荆丛塞。况谢累声名，知反何用极。思彼二三君，穷巷乐箪食。相扶泗水滨，矻矻求源脉。夫欲正大雅，岂止文章力。不见洪战辉，功可范金石。
自题墨兰（二零零五年义乌作）	[当代] 金鉴才	一曲闻啼鹃，七分春已了。无人惜楚根，常自伴寒筱。破石磨新矰，掠丛惊暮鸟。熏风且莫催，檀素犹痴小。
自题墨梅册三首（二零零三年义乌作） 其三	[当代] 金鉴才	月下生虚籁，微云通妙境。听风扫土花，也自惜清影。玄鹤玉栏空，归客宵梦冷。还将寄冰弦，万古堪寻省。
自题墨梅册三首（二零零三年义乌作） 其一	[当代] 金鉴才	自顾无长技，任人论拙巧。臣朔复何嗟，能事足温饱。閒伫池头树，花开颜色好。记否雨东风，花落无人扫。
自题画腊梅送吴华甫之南昌	[当代] 金鉴才	去年花发时，与君同折枝。今年又花发，把酒诉别离。鄱阳波影渺，绣湖春水滋。莫谓在歧路，天涯共襟期。
自题桂枝图	[当代] 金鉴才	折得蟾宫枝，清香袭人衣。知音何处有，我欲一赠之。秋思收不住，秋风正乱吹。雁去江天阔，高怀但自持。
别贵州（二零一二年贵阳作）	[当代] 金鉴才	西游已许识行藏，又趁黔中六月凉。临别凭高成一顾，夜郎山色碧苍苍。
浙江书协成立三十周年歌以颂之二首（二零一二年杭州作） 其一	[当代] 金鉴才	三十真当立，书坛喜气盈。风云时际会，得失费经营。长策群思集，元功众志成。量才须四重，立业在双精。两岸猿啼急，一帆风正行。据高舒望眼，旗帜自分明。
浙江书协成立三十周年歌以颂之二首（二零一二年杭州作） 其二	[当代] 金鉴才	今闻开浙派，绝壑起雄关。遥岭千寻秀，幽泉百道弯。昆崙有一圃，瀛海列三山。故垒朽无已，灵蛇兴未閒。岂能穷变化，只要肯登攀。他日开鹏翼，狂歌谈笑还。
义乌文联成立三十周年述怀二首（二零一二年杭州作） 其二	[当代] 金鉴才	崇兰郁郁乐菁莪，坐觉光风露泽多。此日琼林归宴客，更谁南陌忆铜驼。
义乌文联成立三十周年述怀二首（二零一二年杭州作） 其一	[当代] 金鉴才	三十周星去若烟，同人相接已华颠。当年意气青骢马，曾著春风第一鞭。
吴永良卓鹤君张伟平于江南会席中合作柳荫品茗图命题（二零一二年杭州作）	[当代] 金鉴才	袅袅东风扫落花，柳阴相坐静无哗。铜壶细煮西湖水，席上新分谷雨茶。
题杜高杰陆秀竞合作西湖揽胜图卷七首选 其四	[当代] 金鉴才	日日钱江起信潮，潮头拥雪上青霄。游人指点射潮处，恰是神州第一桥。
题王伟平兰竹小卷（二零一一年作）	[当代] 金鉴才	十亩湖田苦竹丛，天教草率谢东风。即今谁解幽花意，相觅寒烟冷露中。
辛卯除夕天竺道中作（二零一二年杭州作）	[当代] 金鉴才	青冥漠漠思迢迢，爆竹频催雪未飘。毕竟岁除回暖律，一痕春影上新桃。
题杜高杰陆秀竞合作西湖揽胜图卷七首选 其一	[当代] 金鉴才	眼底天光接水光，白沙堤上雨来狂。绿杨烟里莺啼寂，消受淋漓一段凉。
题杜高杰陆秀竞合作西湖揽胜图卷七首选 其二	[当代] 金鉴才	双峰塔影揖相迎，一道波光夕照明。路近南屏且小驻，上方初度晚钟声。
题杜高杰陆秀竞合作西湖揽胜图卷七首选 其三	[当代] 金鉴才	玉皇高阁入云天，赵氏离宫付野烟。自古繁华流水逝，青山不废是耕田。
自题竹坞清秋图（二零一一年作）	[当代] 金鉴才	岭头红叶数还稠，雨洗千嶂碧欲流。看是西风萧瑟处，江南山色不知秋。
自题双螺映翠图（二零一一年作）	[当代] 金鉴才	双螺绾出趁新秋，岚影空濛鸟迹稠。莫使更添松下宅，野桥无渡水长流。
自题东皋消夏图（二零一一年作）	[当代] 金鉴才	故园遥指白云间，修竹笼烟碧水环。一自卧龙三顾去，无人识此好溪山。
题介堪夫子白描水仙图二首（二零一一年作） 其一	[当代] 金鉴才	水佩无声月似霜，春温何奈五更凉。当时若个名花主，只惜胭脂不惜香。
自题湖山秋艳图（二零一一年作）	[当代] 金鉴才	白云红树日迟迟，山夹平湖列翠帷。我欲买舟画中去，不教閒此水东湄。
题介堪夫子白描水仙图二首（二零一一年作） 其二	[当代] 金鉴才	画笔匆匆鹤已仙，廿年愧我赋吟笺。也知供养非能事，浣得清清一道泉。
乌伤王某以白石山翁法画虾索题（二零一一年作）	[当代] 金鉴才	草庐无事日迟迟，借取山翁笔一枝。不识今当何岁月，未曾看得水清时。
自题梅花册二首（二零一一年作） 其二	[当代] 金鉴才	树老苔荒隔晓烟，疏花零露落吟笺。绝知寥廓春山外，不复天青玉鉴悬。
自题兰竹栖禽图（二零一一年作）	[当代] 金鉴才	数枝修竹出重霄，一句莺啼别样娇。好是山居无所事，任花开落雨潇潇。
自题梅花册二首（二零一一年作） 其一	[当代] 金鉴才	谩道琴书乐此身，踞高谁与结芳邻。而今我思于陵子，恐是灌园别有人。
乌伤客中题二十五年前旧作松山长春图（二零一一年义乌作）	[当代] 金鉴才	未觉星霜已鬓侵，同群麋鹿忆青琴。还乡别是伤心地，记取松间十亩阴。
自题垂枝梅花图（二零一一年作）	[当代] 金鉴才	疏红映雪十分娇，难得风多不折腰。今日知他临水意，数枝袅袅拂青霄。
三月十七日兰亭右军祠即兴	[当代] 金鉴才	茂林修竹记模糊，朗日惠风旧画图。雅集兰亭今视昔，永和九载暮春初。
兰亭曲水流觞口占	[当代] 金鉴才	花逐流泉坐暮春，客来强作永和人。可怜修竹觞吟处，天地无忧物事新。
自题墨梅巨幅（二零一零年杭州作）	[当代] 金鉴才	擘云揽月气堂堂，数点疏花递远香。谁惜障泥临水立，分明负却好春光。
自题竹石栖禽图二首（二零一零年作） 其二	[当代] 金鉴才	偃竹无风抽梢长，萧萧数叶泛清光。秋来石上新凉月，照见离人思故乡。
自题竹石栖禽图二首（二零一零年作） 其一	[当代] 金鉴才	枝间微雨做新春，讶道深山沸俗尘。流水无声飞鸟绝，更从何处著吟身。
自题画梅（二零一零年作）	[当代] 金鉴才	水鉴无风月影浮，听香人去泛轻舟。不知暮雪关山路，谁折花枝与寄邮。
重到青梅山庄赏梅前度已七年矣（二零一零年诸暨作）	[当代] 金鉴才	又到青山又是春，春山似旧了无尘。窗前识透春消息，一朵梅花正窥人。
自题松楸涧壑图（二零零九年作）	[当代] 金鉴才	林云淡荡动秋风，壑底灵泉养蛰龙。木落天长月如水，何当腾去比孤鸿。
宋涛书大运河诗抄巨卷索题（二零零九年杭州作）	[当代] 金鉴才	联珠缀玉妙文章，一扫毛颖百丈长。谁忆当年挽舟子，承平歌舞下维扬。
重阳画菊（二零零九年作）	[当代] 金鉴才	一篱秋色艳秋光，斗酒东篱不用觞。记得当时篱下醉，无人知是好重阳。
世广丈剑阁收徒以诗见示步韵为贺	[当代] 吴金水	平生诗酒未曾空，更喜吾侪道不穷。此际雄关凭眺处，峰峦七二晚风中。
自题画梅（二零零八年作）	[当代] 金鉴才	疏枝孤馆日横斜，影落云根复水涯。残雪野桥人独立，一钩新月上梅花。
贺鸿图远山利刚沪上画展（二零零八年作）	[当代] 金鉴才	都是西湖岁月滋，今来出此笔三枝。申江一夜春潮急，看立涛头不湿旗。
赴镇江途经南京与青凤小酌	[当代] 吴金水	风里飞花雨后虹，人间聚散每匆匆。何时得践秦淮约，閒话当年月色笼。
广胜寺涂鸦戏作	[当代] 吴金水	飞虹塔下略雍容，寺主殷勤具墨浓。手撚霜毫还自笑，今生岂有碧纱笼。
壶口路上有女子晕车呕及作民兄戏赋短章为赠	[当代] 吴金水	不羡临邛绿绮琴，无须流水觅知音。风华早惹佳人慕，径吐心花上素襟。
步是务斋主溪口镇口号四首 其四	[当代] 吴金水	溪流飞泻翠岩开，曾见斯人到此来。劫火未消民意改，乡邻重建旧时台。
步是务斋主溪口镇口号四首 其三	[当代] 吴金水	清溪宜雪也宜秋，也泛轻舟乘兴游。只恨今无戴安道，人间何处续风流。
步是务斋主溪口镇口号四首 其二	[当代] 吴金水	树影婆娑鸟语哀，虚廊犹绕旧池台。宗祠图像尘封久，难辩人间末世才。
次韵答花万紫	[当代] 吴金水	料峭馀寒入薄帏，谁家水调梦中微。此身已似蚕将老，难为倾城化蝶飞。
步是务斋主溪口镇口号四首 其一	[当代] 吴金水	台澎一去市朝新，千古魁星化作尘。旧阁文昌风雅地，如今来往闹游人。
国清寺步是务斋主韵	[当代] 吴金水	大法西来至此成，莲花在口说纵横。高堂广院庄严地，日日钟声报国清。
兵马司听琴	[当代] 吴金水	冰弦一抹动春阴，座上诗人感慨深。怪道昨宵微雨过，渭城今日有馀音。
咏豹	[当代] 吴金水	雾隐已无岩壑去，管窥犹有妄人论。文章标世今何用，莫使斑斑到子孙。
步韵谢晦窗主人赠诗	[当代] 吴金水	瑶琴自抚寄闲愁，谁解茫茫杜若洲。只为殷勤频顾曲，对君无地可夷由。
也题青冢	[当代] 吴金水	飒飒荒坟草木秋，楚云黑水两悠悠。汉皇自有平戎策，今日匈奴已姓刘。
七夕	[当代] 吴金水	为报倾城千载意，何妨岁岁望迢遥。人间更有难言隔，却羡天河有鹊桥。
犬子十岁行状	[当代] 吴金水	夥伴来呼便忘家，弹球拍卡捕青蛙。归来作业愁难作，独坐床头啃脚丫。
酒醒	[当代] 吴金水	酒醒西窗欲晓天，衣衾在地不知寒。同游说我昨宵醉，架上层楼倩保安。
印尼迫害华人有感	[当代] 吴金水	苟且难为劫后存，南洋五月泣冤魂。家乡十亿亲人在，仗义何曾有一言。
薄山湖二首 其二	[当代] 吴金水	廿里长湖细浪平，群山夹岸列层屏。船前有意添佳景，白鹭悠悠下远汀。
闻非律宾海军扣我渔船有感	[当代] 吴金水	睡狮虽醒也徒然，只鼠单狐敢犯边。战舰艨艟三万列，不能卫我一渔船。
过中华木兰园留题	[当代] 吴金水	久闻花木兰，今见木兰园。英气思千载，元来向此蕃。
流光	[当代] 吴金水	销尽繁华地，摧残万木春。缘何精卫老，不见海扬尘。
自武昌反京前过琴台	[当代] 吴金水	我欲归时春已归，江城如梦万花飞。难将心曲托流水，且上琴台倚落晖。
蛛丝	[当代] 吴金水	赤地少生机，蜂蝶尽他往。条条刻薄心，空结不成网。
温州三垟湿地泛舟	[当代] 吴金水	鸟声鸣格磔，荷气荡氤氲。为觅清凉境，飘然入水云。
秦台	[当代] 吴金水	为小天下上秦台，岳色河声安在哉。返照依稀馀赤县，浮云飘渺接蓬莱。多才徐福竟不反，彊圉始皇空自哀。大国无文等蕞尔，尽揽不必凭崔嵬。
香山寺坐雨	[当代] 吴金水	云山四望影模糊，闲坐长廊意自如。半岭飞烟含迹象，满庭微雨锁清虚。殷勤僧侣添茶点，络绎乡人索手书。亭午斋厨呼飨客，堂前遥听杵钟疏。
酉阳夜宿	[当代] 吴金水	隐隐群山拥酉州，朋俦伴我做重游。要将素日龙门阵，开向高城吊脚楼。烟茗香分新旧雨，晚风爽送去来秋。主人未尽清谈兴，夜半还邀续酒筹。
江阴夜话	[当代] 吴金水	酒阁花村任迩遐，闲游两日趁轻车。更将鹅鼻嘴边水，来瀹龙门阵里茶。风雨百年悲笑集，江山万里梦魂赊。如斯雅会几时再，回首星河影半斜。
与诸公重过鹅鼻嘴步前韵	[当代] 吴金水	优游何以涨诗瓢，寂历鹅山接迩遥。昔日烽烟常入忆，此间炮垒未曾销。云容变幻千重影，江势砰訇万里潮。欲起潜龙询旧事，谁将烧燕下危桥。
无锡夜宴	[当代] 吴金水	际会风云第几回，锡山今夜倍崔巍。华筵已有门生治，剧饮能无郢客陪。只为星河充肺腑，便成謦欬亦琼瑰。夜阑不肯同归去，笑指玉山犹未颓。
癸巳七夕前二日绳金塔下与江右诗友雅集席间梅云先生拈骚客情怀何浩渺美人心地太玲珑十四字分韵赋诗予得玲字	[当代] 吴金水	檐瓦遥连碧落青，檐铃更唤白云停。只缘俦侣招邀简，沾得绳金古塔灵。酒涨秋波明潋滟，诗敲寒玉脆珑玲。醉来便可通仙籍，不必明朝赋两星。
癸巳七月与诸友南行至车站方知铁路因台风暴雨停运遂返素涛阁閒话尽啖为路途所备酒肴相约赋诗为记	[当代] 吴金水	酒泛杨梅玛瑙红，诗催咳吐螮蝀雄。长游不为道路绝，小阁岂能诗酒融。北极塞翁初失马，南昌词客偶因风。归来已是三更夜，闲看华灯照碧穹。
北京建都八百六十周年感赋	[当代] 吴金水	并吞天下忆当初，万国风云聚此都。太液波涛连渤海，居庸关隘接欧衢。清人未改明宫殿，新学全移汉圣儒。眼看新楼淹故迹，昆池还有劫灰无。
癸巳盛夏黄叶村小聚约赋	[当代] 吴金水	胜迹何妨附会成，但求有处遣幽情。风华异代文同赏，契阔他乡语共倾。黄叶村头林木合，杏花坞里雨丝晴。快谈不觉千杯尽，更约明朝载酒行。
癸巳仲夏读新闻有感	[当代] 吴金水	卖瓜种菜历炎凉，横祸无端实可伤。大道往还天日朗，高堂翻覆雨云忙。釜中蝼蚁诚难觉，劫里鹓雏岂有方。纵使阴霾销有日，昆仑已老禹陵荒。
癸巳五月过岳阳楼	[当代] 吴金水	千里重来访洞庭，湘灵山鬼记吾曾。风摇岳色魂俱渺，气涌湖波梦亦蒸。屈子独醒终顑颔，吕公三醉已飞升。凭栏无意耽忧乐，閒看天云又几层。
元韵奉和蓝天兄感事见寄	[当代] 吴金水	小阁明窗一碗茶，回眸笑看雨风斜。凤栖已稳高梧顶，蛙噪犹酣旧井涯。秀水奇山耽弋钓，清词丽句斗尖叉。从今多少优游乐，不向滩边践淖沙。
题水绘园雅集图	[当代] 吴金水	禹域当年已陆沉，佳人犹得隐园林。诗声琴韵幽岩畔，酒阁书廊碧水浔。风雅而今归变灭，丹青空自记登临。何时慰我嚣尘里，更画扁舟泛晓阴。
返京途中读点灯集遥寄何先生永沂	[当代] 吴金水	任凭天晦雨风稠，一点寒灯独倚楼。气本幽燕非藉酒，句兼歌哭岂真油。庙堂无届不指鹿，坛坫有冠皆沐猴。最是上医空有志，笔端无计吐温柔。
留别湛江主人	[当代] 吴金水	地接南溟海气深，椰风蕉雨感初临。盘王邑里先民俗，雷祖祠前古木阴。好赋梁王多雅意，贪杯燕客解微吟。明朝一别关山远，天际浮云不可寻。
游徐闻赠蓝县长留别	[当代] 吴金水	伏波祠外涌朝暾，浪拍云蒸率土滨。一线沙痕分两海，三墩丝港记千春。鸿蒙开辟蛮盘綔，文脉流传汉逐臣。料得重来游合浦，明珠因子不须珍。
渡海步东坡韵寄周先生济夫	[当代] 吴金水	千载沧桑几变更，情怀犹似昔时晴。无边天色开胸碧，不尽波光射眼清。醒酒已凭风伯力，裁诗更藉海涛声。南来得与先生饮，坡老还应羡此生。
癸巳清明前一日祭扫长句以记	[当代] 吴金水	郊外寒原土作堆，白杨飒飒纸飞灰。未闻乌语喧林树，但见春晖遍草莱。十八年间几多悔，九重泉下可知哀。晚来或有殷勤嘱，无限悲风为我回。
癸巳寒食前二日蝴蝶会七期赏山谷诗和轩携朱竹垞手绘松石延龄图助兴试步山谷快阁韵以记	[当代] 吴金水	漫道尘霾笼日下，西轩自有一方晴。座中旧雨感意重，卷里古风开眼明。怀抱已随春浩荡，言谈更藉酒纵横。前贤早预今朝会，为写世间松石盟。
有感两首 其二	[当代] 吴金水	不顾群邻尽鄙夷，频频撒泼欲何为。金刚山顶核云谲，鸭绿江头春水迟。黩武犹凭输晋粟，存邦竟忘乞秦时。矫情只为投新主，可叹不知身是谁。
有感两首 其一	[当代] 吴金水	浊浪重翻蒸岛云，长安东望海天昏。汉家早换淩烟阁，倭首频参靖国魂。此际边庭成巨患，当时降虏荷殊恩。谁怜忠骨抛滇缅，奠酹至今无一樽。
三江兄远寄脐橙赋此以谢	[当代] 吴金水	红尘一骑海天西，窃喜而今可噬脐。雅意才劳纤手破，殊鲜已胜右军题。滇云多态常催句，燕雪临春欲化泥。此际尝新还念远，梅花应绽大江堤。
返京前日吟石先生长句赠别元韵奉谢	[当代] 吴金水	遥闻大雪已飘零，正值檐前燕语声。且把苍茫燕北信，来酬缱绻岭东情。纸间珠玉今宵意，梦里水云明日程。不必临岐更挥泪，高林千里有嘤鸣。
哭赵先生洪银	[当代] 吴金水	噩耗初闻已失声，沉哀直与岁峥嵘。忍将诗酒论交意，赋此人神永别情。雅拉山高康定远，武侯祠静锦江清。几多往事堪追忆，连日灯前写不成。
韩文公祠	[当代] 吴金水	忍报文章一世豪，神州早已绝风骚。冥顽犹可凭文化，瓦缶何曾止怒号。堂后青山连海远，阶前老树与秋高。我来不作倾樽酹，祗听韩江日夜涛。
太湖三山岛晓行	[当代] 吴金水	连宵飒飒撼村居，到晓湖风尚贾馀。历落山岩云散后，苍茫芦岸雨晴初。长澜已共歌摇荡，宿酒还随雾扫除。忽见扁舟思范蠡，佳人今日竟何如。
破山寺重逢查先生赋此以赠	[当代] 吴金水	曾园杯茗初相见，今日瑶杯喜再斟。正值秋天飘桂子，更临潭影空人心。前贤韵略诗风健，故戍丹青笔意深。最喜康强多笑谑，依然不改旧时音。
相龙新婚有贺	[当代] 吴金水	天教彩凤附飞龙，消息频传几雁鸿。月渐圆时花正好，杯才交处烛初红。温馨岂止描眉乐，敬爱尤须举案风。事业先从家室起，共将康健慰姑翁。
赵朴老一百零五冥诞有作	[当代] 吴金水	倭氛八载望中收，浩劫十年风雨稠。书近坡仙文气重，学通陀佛慧心幽。肯将半世携诸子，化作群芳饰九州。今日流风何处觅，花亭湖水自悠悠。
再步两可斋韵戏和	[当代] 吴金水	一生饕餮好肥鲜，只怕樽空意缺然。晋宋风流唯旧梦，壶觞容与尚馀年。羡君兴在青山外，愧我情犹绿发前。却笑当年忧杞国，不知自有大人肩。
步韵贺君明兄五十华诞	[当代] 吴金水	天水城头风物鲜，当时一见两欣然。犹耽小阁驰思梦，已报幽人知命年。长句纵横飞雨后，清怀潇散钓台前。何时烟水随君去，鱼在提笼竿在肩。
水若兮索情诗戏赠	[当代] 吴金水	倾国倾城曲尚新，北方元自有佳人。白山黑水钟灵秀，皓齿明眸绝俗尘。洛浦已传兰蕙信，天台要许绮罗身。从今不羡扬州客，豆蔻青梅处处春。
辽宁二首壬辰夏日 其二 张作霖帅府	[当代] 吴金水	草莽生涯乱世酋，高门深院记春秋。周旋边徼双强黠，扫荡中原五彻侯。黑土无言知倥偬，青楼有榻记弥留。谁知有子竟如此，轻把故园资寇仇。
谒东阿王墓	[当代] 吴金水	为践风骚子建期，迢遥祠墓费驱驰。千秋河水孤峰影，八斗才华七步诗。泉下可曾伤落寞，尘间空自忆嵚奇。人神终得归同道，洛畔相携未可知。
辽宁二首壬辰夏日 其一 旅顺	[当代] 吴金水	渤海茫茫黄海黄，百年风雨感苍凉。可堪祖辈渔耕地，竟作强邻斗战场。西狄东倭营舍老，青天赤帜日痕长。而今满目艨艟列，依旧危烽遍海疆。
仰老九十华诞有诗见示敬步元韵为贺	[当代] 吴金水	眼中阅尽沧桑变，修得超然世外心。早把南溟高翥意，化为北牖浅杯斟。香灯卷轴怡情友，夜雨梧桐助梦琴。回收诗林两千载，几人九十尚能吟。
信阳三首 其三 再和红叶真韵	[当代] 吴金水	已被天朝弃此身，何妨山水逐仙真。峨眉岱岳时耽酒，澧浦桃源几问津。五十生涯春欲尽，三千词客意多亲。儿孙他日如相问，自有诗笺纪旧尘。
信阳三首 其二 新县连康山客栈夜话	[当代] 吴金水	云湖溪涧足徜徉，投宿还临野水旁。为爱空山听夜雨，故移素几到回廊。幽灯深院禽鱼静，清茗閒谈齿颊香。料得今宵还有约，溪岚缥缈黑甜乡。
信阳三首 其一 壬辰四月二十一日与幻庐赴信阳途中红叶传诗相迓试步元韵	[当代] 吴金水	膏肓泉石疾吾身，月泛风栖意更真。传句才瞻金谷简，游心已到武陵津。吟哦有句山川助，徙倚忘机鱼鸟亲。想像樽前乐今夕，染衣犹是酒仙尘。
海上四首 其四	[当代] 吴金水	明时倭寇已骎骎，几度神州欲陆沉。潮起敢忘瀛渤冷，云屯每觉秣陵深。苍天空予犁庭日，红劫先歼渡海心。近屿新争犹不胜，琉球更属梦中寻。
海上四首 其二	[当代] 吴金水	背井离乡赴远游，南洋岂止稻粱谋。爪哇吕宋冠裳集，戴燕暹罗号令遒。北阙倘能封郡将，西夷安得度星洲。奈何堂庙当时眼，视我移民若敝裘。
海上四首 其三	[当代] 吴金水	几十年来内乱频，何曾礁岛一逻巡。鼍浮鸥没如无主，蚕食鲸吞自有人。群贵祗耽家敛聚，诸邻早识海经论。不知绥靖何时止，或恐分疆到率滨。
留别文华堂	[当代] 吴金水	对床夜雨真兄弟，鸡黍相期信友朋。磊落诗篇欣共赏，迢遥山岳喜同登。长沙四月花初落，兰室三巡酒欲凝。未别已知他日意，暮云春树晓窗镫。
腾冲晚步	[当代] 吴金水	极边抗战起英声，敢惜家园瓦砾平。劫火终随流水去，楼群重伴惠风生。高黎贡外当时月，来凤山前此夜城。漫步霓虹灯影里，九州隔断海东情。
海上四首 其一	[当代] 吴金水	历遍西洋万里船，缘何草草化飞烟。祗凭德化羞言利，耗尽天朝买誉钱。夷獠蛮庭多逐臭，鲸洲象浦岂知边。遂将经纬环球业，让与区区不列颠。
橘子洲	[当代] 吴金水	满眼风光催酒醒，优游初过望江亭。春馀云气来衡岳，雨后波涛下洞庭。我欲纫兰酬屈子，谁能鼓瑟起湘灵。同俦遥指朱张渡，杨柳风摇万缕青。
雨中过岳麓书院	[当代] 吴金水	赤氛早已灭真儒，但向名山觅旧都。槛底湘波流浩瀚，檐间岳色隐模糊。百泉轩下人声寂，三绝碑前藓迹粗。欲向痴龙询故史，奈何雨过祗须臾。
蔡锷墓	[当代] 吴金水	当年一檄激风云，唤起群雄靖帝氛。终使烟霞归本色，遂教海岳纪殊勋。涧岚欲起碑犹冷，灵雨初飞日正曛。眼底苍茫多少事，而今更要蔡将军。
初到长沙诸友设宴接风相约各赋绝句限东韵予颇觉不能尽意乃赋一律	[当代] 吴金水	久慕湖湘气势雄，不辞千里趁南风。剧谈早已知苏轼，豪饮还惊遇石崇。燕市黄金难再世，郢中白雪属诸公。当筵更约来时会，莫待洞庭霜橘红。
岳麓山	[当代] 吴金水	云接岣嵝雨点飞，烟生蝌蚪禹痕微。嶙峋绝壁泉犹滴，迢递空亭鹤不归。书院人稀尘染座，梵宫树老绿沾衣。年来情味思幽隐，安得林间置一扉。
读《严霜诗词钞》有感二首 其一	[当代] 何永沂	箫寒不合小红唱，剑啸宜将大白浮。四顾苍茫云压野，嘶风老树一山秋。
初会梁藻城兄 其一	[当代] 何永沂	止渴人生屡望梅，何期一日忽君来。万事冥冥皆有数，好诗原不在蓬莱。
初会梁藻城兄 其二	[当代] 何永沂	流水高山各自知，既谈神鬼又谈诗。何当清怨飞来夜，再折长亭柳一枝。
咏菊 其三	[当代] 何永沂	吾徒不逐铁门槛，知命人家爱自由。且喜霜风势趋弱，黄花一笑解千愁。
报载广州购书中心妆成喜极而赋	[当代] 何永沂	樽前唯觉笑难成，忽报天河书有城。唤起童真呼万岁，者番发自内心声。
阅稿抽烟偶成	[当代] 何永沂	莫使牢骚深结垒，乱摊诗稿漫呼云。星河一角沧桑客，笑白茫茫自醒醺。
咏菊 其二	[当代] 何永沂	独立东篱傲夕氛，西风送笛冷香匀。无端上苑移将去，成簇成团只任人。
咏菊 其一	[当代] 何永沂	羞捧人间宦富场，惯于风雨过重阳。销魂把酒黄昏后，染得词人布袖香。
迎春花市上见“花之隐逸者”与红桃并放触动情怀归来赋此	[当代] 何永沂	风骨依然一傲枝，谁教来市卖幽姿。今宵试与桃齐放，猛忆黄巢谶有诗。
集聂游戏	[当代] 何永沂	你是何人我是谁，早非亚子献章时。昔时朋友今时帝，万众归心吻地皮。
甲戌中秋口占	[当代] 何永沂	素衣何日不红尘，屡梦诗钩钓水云。今夕乾坤归月主，满怀冰雪一瓯真。
元宵节口占	[当代] 何永沂	昔日嫦娥奔月去，今宵月到地球来。低层莫怨清光少，笑把西窗大打开。
伴虎	[当代] 何永沂	剑胆娇娃血染巾，扬鞭失算在天真。兽王兽性驯难化，伴虎须知似伴君。
赠聂诗注家侯井天先生	[当代] 何永沂	痛史忧天辨者稀，非唐非宋史无齐。七年沥血成笺注，赢得诗坛众口碑。
无端	[当代] 何永沂	水帘洞好自称孤，说甚齐天堕恶途。无端压入如来掌，尽日唐僧咒紧箍。
悼陈玉森教授	[当代] 何永沂	康乐石楼烟一江，著书拾粪两茫茫。吟魂此去无拘束，玉宇云涛不设防。
街头小饮口占	[当代] 何永沂	诸天花雨隔红尘，买醉街头自在身。已来吟兴休添酒，只恐诗狂又待焚。
戏作	[当代] 何永沂	偶合人间走一回，生涯只在尽其才。养身还是糊涂好，醒醉何妨三七开。
重读《封神榜》有悟	[当代] 何永沂	神佛满天好打油，中华自诩是神州。封来封去神千榜，却少神名号自由。
良药	[当代] 何永沂	混沌乾坤不可知，乱山如事海如思。赠君良药防肠断，一有牢骚便写诗。
题陶景明《荷女图》	[当代] 何永沂	胸襟一展叫哇哇，生入寻常百姓家。夜雨晓风初映日，清涟奕奕小荷花。
暑夜读《我看冰兄》有寄 其六	[当代] 何永沂	从来梗直讨神厌，查实冰兄并不冰。肠热眉低牛孺子，性真后继岂为零。
咏西安秦兵马俑	[当代] 何永沂	死去依然大帝皇，阴间列阵凛冰霜。秦公终乏存尸术，徒羡阳兵护冢堂。
暑夜读《我看冰兄》有寄 其四	[当代] 何永沂	旧画疑新非眼花，毛诗谁道鼠无牙。民王何日能加点，此老欢呼失业啦！
暑夜读《我看冰兄》有寄 其五	[当代] 何永沂	辟冷除腥正气扬，提神醒胃菜根香。岭南若问知何有，诗画坛中老辣姜。
暑夜读《我看冰兄》有寄 其三	[当代] 何永沂	不是官才是鬼才，气功笔下起风雷。未改初衷存浊世，知君珍重底层来。
暑夜读《我看冰兄》有寄 其一	[当代] 何永沂	声若洪钟满座春，眼前曾是瓮中人。点灯百姓偏违俗，只拜鬼才不拜神。
暑夜读《我看冰兄》有寄 其二	[当代] 何永沂	六九童心尚未消，鸡年破禁大谈枭。冲开混沌驱公仔，回首冰天独木桥。
自嘲兼谢汪民全先生	[当代] 何永沂	非紫非朱此白丁，谁教纸上意纵横。诗门一入深如海，敢负天涯五读情？
联床夜话	[当代] 何永沂	凭谁指点好山河，一室云烟话正多。若谓清谈能误国，吏行污政又如何？
红棉二首 其二	[当代] 何永沂	雨烟三月水拖蓝，红映云天酒正酣。愧我未沾豪杰气，家居敢道岭之南。
红棉二首 其一	[当代] 何永沂	受尽风寒久寂寥，幽冥龙烛梦迢迢。春残只恐云容淡，花莽长空拼一烧。
春日游湖	[当代] 何永沂	烟蒙万柳一时摇，风软寒轻酒欲消。剩有诗情红未瘦，几声莺唱几声箫。
论诗	[当代] 何永沂	血性真情可以怨，心灰气短亦能医。寻常语构非常句，出世人歌入世诗。
鸡年打油	[当代] 何永沂	命注落汤偏属鸡，如何带水不拖泥？诗中一片晴天在，仰首人间自在啼。
珠海重游有作	[当代] 何永沂	大珠生海夜潮知，十载风云幻变时。井外观星趋大势，喜闻猫又合时宜。
飞霞山口占 其二	[当代] 何永沂	凡尘渐觉真情少，环境染污浊水多。我到飞霞兼两得，北江送绿李箫和。
长江三峡游草 其十二 登岳阳楼	[当代] 何永沂	壮哉后乐却先忧，忧地忧天碰破头。莫笑狂儒多幼稚，君家阴处早阳谋。
飞霞山口占 其一	[当代] 何永沂	诗舟容我滥称家，说剑行霜咒暮笳。古寺霞飞宜纵目，北江点点绿梅花。
长江三峡游草 其十一 柳毅井	[当代] 何永沂	通神一井几回窥，龙种凄惶事可疑。卿自牧羊逢柳毅，书生谁悯作牛时。
长江三峡游草 其十 游君山	[当代] 何永沂	昔亦投荒鬓亦斑，笑当云梦踏君山。湘妃竹泪盈盈滴，日涌云飞白浪翻。
长江三峡游草 其九 荆州	[当代] 何永沂	游人指点古城头，淘尽枭雄水自流。天险长江真可借？兵家黩武几时休？
长江三峡游草 其八 长江游轮上忽遇暴风雨	[当代] 何永沂	顷刻墨云压大江，人言烟雨莽苍苍。扁舟一叶迎风浪，不问谁家又霸王。
长江三峡游草 其七 乘小艇游大宁河小三峡	[当代] 何永沂	怒涛卷起千堆雪，逆水船夫涌热血。万木根盘峭壁苍，抬头忽见青天裂。
长江三峡游草 其六 三峡	[当代] 何永沂	夔门冲破大江东，缥渺巫云十二峰。崖置兵书腾剑气，山吞水泼夕阳红。
长江三峡游草 其五	[当代] 何永沂	鬼门关口笑三声，多少游魂逛鬼城。鬼是皇来人是鬼，乾坤混沌未分明。
长江三峡游草 其三 游丰都鬼城	[当代] 何永沂	果然天下第一山，油煠奸臣烈火间。马面牛头威到尽，书呆到此欲开颜。
长江三峡游草 其二 舟过白帝城	[当代] 何永沂	父是龙来子亦神，千年不散帝皇魂。刘禅一事堪称颂，未识横刀乱杀民。
长江三峡游草 其一 山城印象	[当代] 何永沂	两水苍茫几叶舟，街沿山转此渝州。万家灯火层层叠，叠到天边势未休。
垂杨	[当代] 何永沂	随风日夕软丝长，舞态翩翩绿满塘。愧我亦曾腰几折，有何本事笑垂杨。
新春游湖	[当代] 何永沂	馀寒未了雨连宵，一缕幽香系画桡。好是东湖春最早，安排红紫待花朝。
告友人	[当代] 何永沂	少年斗韵竞天真，得句常思天下闻。既壮雕虫知小技，怕听呼我是诗人。
庐山行 其十三 琵琶亭	[当代] 何永沂	荻花枫叶梦浔江，真个来时秋宇凉。千古琵琶同一怨，骚人心事寄红妆。
庐山行 其十四 滕王阁	[当代] 何永沂	吴头楚尾究如何，高骋秋怀慨逝波。只有艺文堪傲世，封朝气数已无多。
庐山行 其十二 风雨中含鄱口留照	[当代] 何永沂	雨潇松啸两难分，湖影峰形尽付云。面对逆风留一照，茫茫都是梦中人。
庐山行 其十一 雨中游庐山	[当代] 何永沂	云浓莫笑庐山隐，我辈何尝面目真。未许高峰窥奥秘，冷风狂卷雨纷纷。
庐山行 其十 三叠泉	[当代] 何永沂	凌空三叠碎冰寒，溪水纵横乱石间。此去若知尘世险，当留退路好还山。
庐山行 其九	[当代] 何永沂	嶙峋五老幻形真，何处飘来几片云？此际此身归我有，果然吕祖是仙人。
庐山行 其六	[当代] 何永沂	哀哉韩信遇刘邦，锣鼓重开大戏场。纵使庐山能袖手，可能逃劫在红羊？
庐山行 其八 游五老峰	[当代] 何永沂	千阶石磴叩天窗，深壑松涛声势狂。云涌万山一知己，迢迢前路碧苍苍。
庐山行 其七	[当代] 何永沂	苍茫暮色乱云飞，一纸忧民和者稀。不识庐山真面目，将军解甲换囚衣。
庐山行 其五 庐山感事	[当代] 何永沂	形象思维国事知，茫茫云海好吟诗。神州鼎沸庐山冷，冷眼向洋酿大悲。
庐山行 其四 庐山管理局王炳如先生亲陪余等观游花径诸景点有诗为纪	[当代] 何永沂	徘徊花径问桃花，高士相陪日渐斜。话到庐山今古事，凄然一笑共天涯。
庐山行 其三 车上庐山	[当代] 何永沂	右崖左壑上名山，百转千旋云海间。极目长江腾雪浪，此心敢逐白云闲？
题八仙图	[当代] 何永沂	愁云惨雾八仙图，树倒连根散尽猢。白日依山河入海，问君能饮一杯无。
忆旧会寄诗友	[当代] 何永沂	通感开吾久锁眉，又当扼腕酒盈卮。残阳似血宜高望，诗到无声至是诗。
题作	[当代] 何永沂	回光奇景恰逢之，海线山涯共此时。古道渔歌能唱晚，一枝铁笛几人知。
夜过莲塘偶占	[当代] 何永沂	蟾残香堕碧笼烟，六月花神恰是莲。睡去夜深迷蝶梦，不知今夕是何年。
有客问余医者何以写诗，书此作答二首 其一	[当代] 何永沂	啸是海来歌是莺，不关利也不关名。管它谬种抑良种，自有诗潮涌性情。
清明时节湖边漫步口占	[当代] 何永沂	残枝数点未落红，问更能消几番风？好是柳堤腾绿浪，清明何处不迷蒙。
《陶景明诗书画册》出版忆与陶公交往事感而赋此	[当代] 何永沂	谁能三绝性存真，天恐斯文委路尘。最是北烟知大节，二窗正气欲冲云。
羊年花朝	[当代] 何永沂	借此芳辰酒一瓢，堪羡无知百卉娇。不管羊红抑羊白，东皇岁岁庆花朝。
忽忆	[当代] 何永沂	西郊风雨草萋萋，白石碑横断烂泥。入土难逃红黑劫，诗魂笔下有何题？
偶感	[当代] 何永沂	展卷吟诗岁月悠，下医身世又何忧？平生底事能无愧？不向仕途阴一谋。
《当代诗词》创刊十周年感赋 其三	[当代] 何永沂	十年云集老中青，铁板红牙共正声。未识仙家鸡犬贵，选诗唯好不虚名。
《当代诗词》创刊十周年感赋 其二	[当代] 何永沂	苍生纸上自关情，月白冰清显性灵。当代诗词惊海内，能工感慨道心声。
《当代诗词》创刊十周年感赋 其一	[当代] 何永沂	满胸块垒赖之平，劫后吟坛第一声。当代诗词惊海内，九歌哀怨有遗声。
北川	[当代] 伯昏子	谁遣五丁崩蜀山，千村鬼哭断云间。今宵景牖新城月，仍照离魂渡曲关。
北川八景 其一 羌寨瑞雪（青片乡小寨子沟）	[当代] 伯昏子	连寨银山舞玉龙，粉桥冰涧奏淙淙。倚栏何处一声笛，飞入新醅色愈浓。
北川八景 其二 碉楼朝旭（擂鼓镇吉娜羌寨）	[当代] 伯昏子	赤练澄霞破霭开，楼头神石亮皑皑。浴晖峻影依山出，一片林禽绕祭台。
读《丁观加画集》十章 其十	[当代] 伯昏子	过了千山是万山，万山若在有无间。更行更远鸟飞尽，更远更行人独还。
题姑苏云鹤访友图	[当代] 伯昏子	江声峰色访清魂，悠转皋鸣何处村。却望来时问津处，栖云淡扫了无痕。
读《丁观加画集》十章 其九	[当代] 伯昏子	澄江浩荡下嵯峨，云峡峥嵘送逝波。最是多情枯岸树，年年新绿弄婆娑。
读《丁观加画集》十章 其八	[当代] 伯昏子	江风无影水无尘，秋至又思鲈与莼。寂寂惟摇芳草茂，孤舟不见打鱼人。
读《丁观加画集》十章 其七	[当代] 伯昏子	仙台有路隐烟霏，一抹赫曦明翠微。欸乃声中篷影出，渔歌又逐雪涛飞。
读《丁观加画集》十章 其四	[当代] 伯昏子	清溪幽壑自呢喃，古木苍苍望断岩。宿鸟不知何处去，但看孤日远山衔。
读《丁观加画集》十章 其五	[当代] 伯昏子	十里锦茵铺水湾，河洲窈窕鸟关关。轻舟犹待春波涨，好向湖山放白鹇。
读《丁观加画集》十章 其六	[当代] 伯昏子	夕阳曲岸水澹澹，往事如烟扪虱谈。老树昏鸦尚能记，锦帆綵缆下江南。
读《丁观加画集》十章 其一	[当代] 伯昏子	雨霁空山明翠林，流泉急下白云襟。清泓一脉自能寂，不借熏风拭镜心。
读《丁观加画集》十章 其二	[当代] 伯昏子	四季人生若彩描，色空不异览逍遥。欲知江海云烟事，鸟下艨艟问弄潮。
读《丁观加画集》十章 其三	[当代] 伯昏子	久与湖山草色邻，芦花荡里隐秦民。烟霞惊散鱼龙梦，孤鹜长飞又日新。
赠信天	[当代] 伯昏子	只手播云千嶂野，山木有言君作解。八尺虽微万仞崖，寸心亦足暖天下。
赠晋如	[当代] 伯昏子	甘棠遗爱卜谁知？南海鲛珠奉劫时。荡尽黴埃真魄耀，火雷奔处见君诗。
至应县	[当代] 伯昏子	铁马迹消恒岳巅，佛宫舍利尚封键。雁门关外一孤塔，阅尽寒阳土堠烟。
越吕梁山赴孝义阳曲泉镇，沿道土人多事煤业	[当代] 伯昏子	淄尘弥漫染苍山，河竭殊难洗秀颜。窑屋参差挂岩壁，几家光裕几家艰。
过昔阳，昔阳眭氏自谓肥人之冑裔，晋灭肥迁于此	[当代] 伯昏子	梯山云绕沾流长，应是肥人昔垄冈。何处嵚崟埋社木，风声猎猎逐残阳。
访正定隆兴寺	[当代] 伯昏子	莲托雁枌香暗生，画墙彩焕涅槃城。不离不住大悲相，无我无情心识明。
过高邑	[当代] 伯昏子	出关却诏忆眭夸，林表烟畴漠漠遮。古道轩车何处去，红尘未解脱繁华。
至武安	[当代] 伯昏子	嫣奼沿衢向雨开，溟蒙不见旧丛台。华民今不厌胡服，夷汛香尘动地来。
过钜鹿	[当代] 伯昏子	封豕长蛇竞吮牙，黄巾百万尽虫沙。但教愚闇勤田业，藿食何庸预国家。
过河间、献县	[当代] 伯昏子	麦黍离离望夕山，光尘浮掠过河间。献王古国名虽在，实事相求人已闲。
寒树	[当代] 伯昏子	寒树嘌风二月梅，玄云幽霭竞相推。岂必无霞即无雨，旻天常亦震虚雷。
咏史二章 其二	[当代] 伯昏子	长河已望宿冰澌，连舳迁殷或当时。由蘖几番于病木，教人难为赋青词。
咏史二章 其一	[当代] 伯昏子	方正贤良举应召，鸣钟伐鼓耳嘈嘈。和羹调鼎民知味，何累公卿尽代庖。
王木匠	[当代] 伯昏子	金屋未成先失身，美芹难献反输银。紫桑口外周郎在，不信卧龙原匠人。
亳州纪行二章 其一	[当代] 伯昏子	雨雪霏霏满亳都，汤陵欲访阻泥途。冢间深辙焉能没，顺应天人今岂殊。
亳州纪行二章 其二	[当代] 伯昏子	才经梦蝶漆园树，又跨涡阳老子桥。烟雨千村抬眼望，寒芦特立野菑焦。
暮晚颖上县三十里铺镇遇一小学生于超市橱窗外做作业	[当代] 伯昏子	歪歪小凳傍泥途，借得微光对雨酥。风里暮寒浑未觉，独持铅笔慢抄书。
赋乌克兰饥荒七十三年祭二章 其二	[当代] 伯昏子	漫捲红旗黑海边，顿河静静断炊烟。它山崩崒有馀石，宜助吾邦奠昔年。
赋乌克兰饥荒七十三年祭二章 其一	[当代] 伯昏子	秋暝荧惑挂镰锤，黑鬣还如止渴梅。天降斯人穷赤地，哀鸿不粒但裴回。
茂陵	[当代] 伯昏子	莫怨秋风起茂陵，君王自古善多情。但看金屋遍中夏，谁弄长门杵臼声。
京师多日大风	[当代] 伯昏子	狂沙乱叶撼金桥，旟旐从风万国摇。朗朗乾坤太平日，满城安许尽如妖。
惠志敏，甘肃代课教师，下岗后曾进城务工搬石为生	[当代] 伯昏子	二十一年深山宅，束脩无几亦自策。两鬓尽霜自兹去，尚有馀力能负石。
大鹏协	[当代] 伯昏子	难支鼎足一言堂，夔舞皋陶自惋伤。司寇南巡百粤后，无人听讼大鹏乡。
圣代	[当代] 伯昏子	圣代仁风四海谒，几尺长缨羁百越。不才何堪弃明主，教看黑云压城阙。
野氓	[当代] 伯昏子	野氓天下聚熙然，咸仰弘词礼运篇。章句万言堪细读，于无声处说民权。
咏南朝旧事	[当代] 伯昏子	风起长安百万师，美人难别庙难辞。陈家后主今何在，宫井沉吟江总诗。
高阜	[当代] 伯昏子	高阜将堕孰谓良，丛榛野豻盈庙堂。党人碑字镌欲满，惟待帝言宜有光。
过松筠庵，康有为发动“公车上书”旧地也	[当代] 伯昏子	蓁草依椽裘色厖，风呼过耳入残窗。贩夫尽彻公车路，谁忆上书新夏邦。
护国寺	[当代] 伯昏子	谁听鸱尾吼东风。孤殿寒阶夕照红。铁栅徒然锁深草，街谈难入庙堂中。
九一一纪念日布什献花祷祭	[当代] 伯昏子	几束红花投白水，多方黑狱出青波。救民水火恐非任，报达城前战若何。
神器	[当代] 伯昏子	神器黔首何曾典，悖出悖入民早倦。陈桥旧事何足奇，听尔自导又自演。
什刹海	[当代] 伯昏子	湖光一半绕歌堤，楼影尽遮银锭西。菡萏迎波向天去，未甘香瓣葬尘泥。
嘉节	[当代] 伯昏子	嘉节融融咏太平，官家犹自号朱明。农工唯仰旄头识，神主空看殿两楹。
八月十六日访利玛窦及诸西方传教士墓地	[当代] 伯昏子	铁锁沉沉隔海遥，遗林午荫守灵猫。迎风石兽攀神阙，独望槎声在碧霄。
岐黄	[当代] 伯昏子	岐黄费钜欲难宁，忍死遗伤骇视听。病至奄奄何处祷，堂前默念药王经。
登秦皇岛望海亭二章 其二	[当代] 伯昏子	乌有之乡消息传，秦皇自是好求仙。哀鸿千里何曾惜，仍举红旗向日边。
登秦皇岛望海亭二章 其一	[当代] 伯昏子	海气氤氲荡九垓，赤松仙药隐蓬莱。残阳已坠西山去，冠盖犹登此处来。
北京植物园桃花雅集，相约次韵陆游《泛舟观桃花》绝句五章 其三	[当代] 伯昏子	荣晖岁岁报东君，陶令遗篇尚与闻。倚岸葳蕤花下客，临津莫不仰青云。
北京植物园桃花雅集，相约次韵陆游《泛舟观桃花》绝句五章 其四	[当代] 伯昏子	拈花一笑笑无多，世界微尘人若何。纵使桃源鸡犬在，斜阳谁肯渡烟蓑。
北京植物园桃花雅集，相约次韵陆游《泛舟观桃花》绝句五章 其五	[当代] 伯昏子	此花端合瑶池发，焉得凡间作逸民。莫谓千秋风月改，天犹皇汉地犹秦。
北京植物园桃花雅集，相约次韵陆游《泛舟观桃花》绝句五章 其二	[当代] 伯昏子	几枝袅娜伫尘中，为有骚人别样红。黄叶村居新得句，可传声教可移风。
北京植物园桃花雅集，相约次韵陆游《泛舟观桃花》绝句五章 其一	[当代] 伯昏子	廿年日下清游倦，久怅红霞栖碧山。但顾浮生少闲日，何曾一刻梦花閒。
植物园桃花诗会作	[当代] 伯昏子	閒阻黄云帝阙遥，劫尘苦供紫霞烧。林泉相约二三子，卧佛寺前空忆陶。
风沙	[当代] 伯昏子	残红独立窃春明，光耀邦畿吟太平。万里胡沙荡飞絮，九门听彻鹤猿声。
沙尘	[当代] 伯昏子	宿枝吐碧倚都门，放眼衣冠非故人。昨夜西风渐已息，出庐步履尽胡尘。
赏樱作	[当代] 伯昏子	绛帐金声谁复听，良辰几日伴君停。都怨繁樱多弱质，未经风雨已飘零。
四月六日天微阴，赴玉渊潭樱花诗会途中作	[当代] 伯昏子	绛雨牵云下玉潭，觅春归处暂停骖。仙姝应记来时路，漫捲红绡作海岚。
题《汉书眭弘传》	[当代] 伯昏子	匹夫陇亩起陈王，天道如环安执常。举烛传薪光两汉，千秋鼎革在公羊。
代丐呈官	[当代] 伯昏子	乞食京师数载多，无端差遣渡滹沱。念余本是飘零客，干尔公卿高会何。
春词二章 其二	[当代] 伯昏子	渐消觱发渐回温，地近天心自可珍。贴耳鸿声动邦国，尽过扪虱负暄人。
春词二章 其一	[当代] 伯昏子	曼歌嘉会庆云臻，淑气晴和转极宸。莫怨春风本轻薄，偷搴裙角戏佳人。
今日雪	[当代] 伯昏子	渰渰太上辞挥麈，恣向坻京点点圬。万物徒教饰一白，岂若天下皆粪除。
沪上一宿，遇春雪作	[当代] 伯昏子	冻云足疾荡行舟，靡腻洋场又暂留。欣遇江南早春雪，溱溱瑶圃出迷楼。
晨赴机场车中所见	[当代] 伯昏子	玉盘鉴影冷星追，轺外闲禽噪旭晖。彻路车喧犹在梦，霜林如洗若征衣。
清宫词三章 其三	[当代] 伯昏子	匾后虚空贮密缄，遗规承继实哀衔。盈充方物奉先殿，安睹中衰自道咸。
清宫词三章 其二	[当代] 伯昏子	帝诰累累岂五篇，幽微国运畅三玄。当时斗柄西宫揭，今览皆如宣统年。
春心	[当代] 伯昏子	春心草草度年年，快马江湖已断鞭。层巘渐抛往事去，清轩馀霭似茶烟。
清宫词三章 其一	[当代] 伯昏子	一人为大国何堪，舌朽铎铃亡二南。来往安知闱秘事，珍妃井畔戏闻谈。
窗花	[当代] 伯昏子	缉缉晴云自往来，闲持书卷向晨开。窗花灼灼镂明秀，原是女儿亲手裁。
晨雪二章 其二	[当代] 伯昏子	没骨娇姿取媚多，滓尘难覆意如何。迫云暖阁冰融疾，唯有寒门积雪多。
晨雪二章 其一	[当代] 伯昏子	霰腾天府出螭车，欲界迷离似乱麻。帝子安知三尺冻，更来赤地放寒花。
高风	[当代] 伯昏子	高风与冻云相搏，冰盏无香茗问津。惟夕阳留山外远，穿帷帘照读书人。
忆人	[当代] 伯昏子	千载易水萧萧诀，金乌何速逝巀辥。此逝难挽酹空绝，河山依旧冷如铁。
过某拆迁区	[当代] 伯昏子	玉宇高临瓦砾堆，断垣颁令任风吹。前坡惟有枯枝杈，挑得几家窗纸飞。
魇语之诗篇——妖夜八章 其五	[当代] 添雪斋	微寒渗透暗之隅，滴下星星是露珠。别样温柔如利刃，一秋桂子已清癯。
读《苏子聊斋-克拉玛依十一年记》	[当代] 伯昏子	瑶台峻高可避火，灵药谁遣弭夭祸。一十一年君欲祭，无奈尸主尘中卧。
风报	[当代] 伯昏子	帘入寒风报柳枯，暖斋闲叩闷葫芦。寰球雷疾行人远，铁鸟啾啾东国徂。
魇语之诗篇——妖夜八章 其四	[当代] 添雪斋	睫如长翼启初翔，梦到江南旧水乡。一夜砧声非古意，有人欲碎月之光。
魇语之诗篇——妖夜八章 其二	[当代] 添雪斋	我是深秋夜女郎，发丝淹没了斜阳。星如冷眼冰蓝色，一瞥千年世界霜。
魇语之诗篇——妖夜八章 其三	[当代] 添雪斋	立身寂寞梦边缘，交织灯光与夜寒。无数纠缠虚实线，酒红一色透明看。
魇语之诗篇——妖夜八章 其一	[当代] 添雪斋	记忆儿时老故事，白天使与黑天使。夕阳反射在橱窗，留我残光中影子。
爱情与童话的游戏二首 其二	[当代] 添雪斋	不知天使在何方，幻想前途之映象。偶与星星说再见，风中羽翼透如光。
烟花	[当代] 添雪斋	铁血惊雷如暴和，一时催我梦中堕。我魂三万六千花，朵朵莲花红似火。
癸未杂感二十首 其十九	[当代] 添雪斋	此间依旧曲弦新，告我王声真不真。幻海烟沈自由鸟，寒原月下滚青磷。
癸未杂感二十首 其二十	[当代] 添雪斋	晨色灵光结于露，冷烟痕迹渺然驻。青青一院泪零丁，我识天真多谬误。
爱情与童话的游戏二首 其一	[当代] 添雪斋	美丽流传于故事，海枯石烂算开始。我知我爱的原因，写在风中你名字。
癸未杂感二十首 其十六	[当代] 添雪斋	某年萧寺野花深，某日花飞落满襟。晚汲斜阳残血色，谁人一笑幻其心。
癸未杂感二十首 其十八	[当代] 添雪斋	梦兮梦兮深复深，泬寥换取梦声音。龙蛇不发风云合，大地苍然写我心。
癸未杂感二十首 其十七	[当代] 添雪斋	生之记忆梦之光，传说声音渐渺茫。百万年前星火色，游离今夜我身旁。
癸未杂感二十首 其十五	[当代] 添雪斋	忽因旧曲忆风斜，吹绝幽寒多一些。何夜识渠清隽梦，苍苔落起白梨花。
癸未杂感二十首 其十三	[当代] 添雪斋	晨中雾起暗灰天，魑魅争随霏雨前。强有霓虹灯茜色，绝无一点可燎燃。
癸未杂感二十首 其十四	[当代] 添雪斋	不辨星源在哪方，天河窥久转空茫。连绵异代人间道，一例虚寒与汝亡。
癸未杂感二十首 其十二	[当代] 添雪斋	无忌人间不太平，长听雷火滚天声。梦中多少沦亡事，鬼气人心一例狞。
癸未杂感二十首 其十一	[当代] 添雪斋	怎说一生多梦孽，残馀大地深寒切。痴怀寥落到梨花，纷起恸然如乱雪。
癸未杂感二十首 其十	[当代] 添雪斋	莫测天心不必知，无端又看死生时。我来寄意秋风里，我去馀香结作诗。
癸未杂感二十首 其九	[当代] 添雪斋	大道梦梦定未谙，聊聊雅士爱清谈。人间越是临中夜，月下长空越湛蓝。
癸未杂感二十首 其八	[当代] 添雪斋	今有怒潮随大黑，倾城迷雾幻南北。一灯辛苦示人前，风外虚空犹默默。
癸未杂感二十首 其五	[当代] 添雪斋	十年毁我少年心，无记惊天于夜森。苟死苟生如利刃，斫磨诗骨到沈喑。
癸未杂感二十首 其六	[当代] 添雪斋	我之无泪不知时，人后人前假面痴。曷故闻君撕裂语，剜心一夜失声悲。
癸未杂感二十首 其四	[当代] 添雪斋	名花风起散诸天，因果生生五百年。未有星光翻鬼界，如何快意到依然。
癸未杂感二十首 其一	[当代] 添雪斋	不复精神听此句，不唯放眼看浓雾。沧浪说到古今时，瀚海乃从风雨暮。
癸未杂感二十首 其二	[当代] 添雪斋	袖手荒凉白日里，我观天地因愁起。悲侬花树例成空，知是千年如梦矣。
癸未杂感二十首 其三	[当代] 添雪斋	人间之锁天之欲，解释自由如戏曲。夜雨淋漓行复行，纷扬笔底海潮绿。
新春咏羊	[当代] 添雪斋	遥知天地日之夕，有泪临碑无梦迹。唯看前村放牧人，千年春草千年碧。
随咏绝句一组 其十七	[当代] 添雪斋	故事未悲人已悲，深情必远白头期。一馀思念揪心骨，满院金黄银杏枝。
随咏绝句一组 其十五	[当代] 添雪斋	旷思曷在殊途值？心痛曷因离别极？一恸斯人不能忘，垂垂黄叶与风翊。
随咏绝句一组 其十四	[当代] 添雪斋	一海青空无蔽日，绚明却在别离时。寂光煜煜归途远，归罢泫然难自持。
随咏绝句一组 其十三	[当代] 添雪斋	有花摇落在当期，一刹翻飞即永离。谁亦生生似花者？风前孑影颤然时。
随咏绝句一组 其十二	[当代] 添雪斋	许多年又许多年，雾色倾城淡漠天。无数流灯如野爚，有人歧路认潸然。
随咏绝句一组 其十一	[当代] 添雪斋	夜气深寒一刹覆，夜风百草凋残倏。夜时惑念自纷生，碧色疏星尤肃肃。
随咏绝句一组 其九	[当代] 添雪斋	苍梧已著淡黄衣，缓缓风前落紫薇。消瘦伊人秋息里，一天此季碧云飞。
随咏绝句一组 其十	[当代] 添雪斋	曩日海风初起时，梦中心外两难支。非非是是既如幻，怎地相离悲复悲？
随咏绝句一组 其八	[当代] 添雪斋	秋灯秾淡两纠缠，下有今吾已眩然。想见优昙时不待，却翻夜雨到枯莲。
随咏绝句一组 其七	[当代] 添雪斋	又是西风趋梦域，重楼不意立昏黑。一星与我结萧森，或喜或悲谁且忆？
随咏绝句一组 其六	[当代] 添雪斋	流光细碾做流砂，终古痴怀添一些。旧语尚能随草木，迄今梦里识蒹葭。
随咏绝句一组 其五	[当代] 添雪斋	莲花开时子不见，莲花落尽子空念。炎炎一夏火焚身，蕴得莲心成苦恋。
随咏绝句一组 其三	[当代] 添雪斋	有形梦寐无形喜，暗黑形中吾与子。此夜青芜自在舒，融于大地之生死。
随咏绝句一组 其四	[当代] 添雪斋	风雨千街青叶落，雷压灯火倾城削。料他天意是摧心，摧到残痕如梦虐。
甲申青岛、京津之旅廿四首并注 其二十四	[当代] 添雪斋	譬如梦域中徘徊，寒雨潸潸垂纸灰。冷湿心情飞不起，再焚一纸到青槐。
随咏绝句一组 其一	[当代] 添雪斋	今宵无月意关天，灯影森罗数万千。庭下精风如骇怒，蓼花桐叶自回邅。
随咏绝句一组 其二	[当代] 添雪斋	今日猛醒知获麟，精丸曙色大相瞋。腐生畸性何曾解，垣角垂蛛待网尘。
甲申青岛、京津之旅廿四首并注 其二十三	[当代] 添雪斋	三万长空托一身，低温封储薄情春。早知离别锥心痛，何必浮生逆旅人。
甲申青岛、京津之旅廿四首并注 其二十二	[当代] 添雪斋	连云行色辞长安，重启三千羁泊叹。逝矣前缘因错路，迍邅之地已深寒。
甲申青岛、京津之旅廿四首并注 其二十一	[当代] 添雪斋	银光一月似孤瞳，夜色深蓝天际风。城下丁香如紫雪，何人收在水晶宫？
甲申青岛、京津之旅廿四首并注 其二十	[当代] 添雪斋	花前谁是看花人，花下天真是妄真。寥落累予心魄敛，此花形影不宜春。
甲申青岛、京津之旅廿四首并注 其十九	[当代] 添雪斋	紫丁香下玲珑字，悟出今生愁杀事。沽上春痕寒夜冰，及身一刻锥刀是。
甲申青岛、京津之旅廿四首并注 其十八	[当代] 添雪斋	夜灵浅浅入心结，耳语低音正凝咽。摧折丁香欲死时，一庭暗紫梦痴绝。
甲申青岛、京津之旅廿四首并注 其十七	[当代] 添雪斋	人经世劫渐圆滑，我历劫波如碎杀。忍看千痕悟后身，新添棱角利而黠。
甲申青岛、京津之旅廿四首并注 其十六	[当代] 添雪斋	海棠花下青石阶，长发丝丝蝴蝶钗。陶土撮声如一叹，低呜此夜狐聊斋。
甲申青岛、京津之旅廿四首并注 其十五	[当代] 添雪斋	我心锁在空心域，充斥漠然之气息。荒寂古声呜咽时，借君埙梦随风忆。
甲申青岛、京津之旅廿四首并注 其十四	[当代] 添雪斋	春意城隅又倦侵，粉樱初发婉娈心。平生无分花前住，反复愚人泪满襟。
甲申青岛、京津之旅廿四首并注 其十三	[当代] 添雪斋	深庭曾有管弦杳，一世转腾仍缥缈。此日知吾寻梦来，哀声乞向江南绕。
甲申青岛、京津之旅廿四首并注 其十二	[当代] 添雪斋	犹记雕梁兰麝香，当时艳骨尽痴望。庭前双树空台舞，梦里长袖终断肠。
甲申青岛、京津之旅廿四首并注 其十一	[当代] 添雪斋	一城尽处一城出，眼底行途终不悉。谁敛风云万态间，悄然独立车潮疾。
甲申青岛、京津之旅廿四首并注 其十	[当代] 添雪斋	柳色初春起淡黄，所沾斜日故苍苍。柳丝不晓关情字，无语临风看牧羊。
甲申青岛、京津之旅廿四首并注 其八	[当代] 添雪斋	歧路深歧醒与迷，星光落落夜空碧。山蓝蝶在梦中飞，落寞心于风里易。
甲申青岛、京津之旅廿四首并注 其九	[当代] 添雪斋	近来惆怅复惆怅，夜雨悲摧心魅妄。曩昔寱言三百音，风前击碎海棠样。
甲申青岛、京津之旅廿四首并注 其七	[当代] 添雪斋	诂罢鼎铭诂简帛，借其形义释心魄。百忧一字泣鬼时，识得诸君清骨格。
甲申青岛、京津之旅廿四首并注 其六	[当代] 添雪斋	酒清古籀夜中筵，始结人间文字缘。暗碧昏灯寒牖下，恨无金匮储奇诠。
甲申青岛、京津之旅廿四首并注 其四	[当代] 添雪斋	燕山出处尽蝹蝹，无语罡风拢密云。逢我来时春尚淡，野桃几树素花纷。
甲申青岛、京津之旅廿四首并注 其五	[当代] 添雪斋	燕市薄醪酣兴醺，熊咆发论气千斤。者番自有惊天处，细雨淋漓公主坟。
甲申青岛、京津之旅廿四首并注 其三	[当代] 添雪斋	夜城梦迹恍然织，渐变幽蓝成暗黑。一似凋零龙胆花，沿河漂泊无终极。
甲申青岛、京津之旅廿四首并注 其二	[当代] 添雪斋	眼前碧海氤氲气，物色昧茫心绪既。恍忆木兰花下歌，纠缠冷梦蔽天蔚。
甲申青岛、京津之旅廿四首并注 其一	[当代] 添雪斋	借此黄沙埋大痴，借他碧海葬相思。岸边生死浪花白，天泪滂沱第一时。
年末香港六题 其六 海洋公园大熊猫馆	[当代] 添雪斋	廿八经年竹影暝，依稀乡语不曾听。我非此地孤囚者，檐角土花寥寞青。
年末香港六题 其四 海底世界	[当代] 添雪斋	碧渊滂沲过千寻，中有鱼龙作潜吟。四垒高垂缚龙网，观之我亦失其心。
年末香港六题 其五 高空观浅水湾	[当代] 添雪斋	软玉一湾呼浅水，青崖半壁白茶花。海风梦影绚明日，著尽繁华是落霞。
年末香港六题 其三 水母馆	[当代] 添雪斋	墨色长廊蜿绕深，忽蒙七彩电光参。十方花散琉璃影，软锦千丝衣缕金。
年末香港六题 其一 新年夜景	[当代] 添雪斋	十万沉星缀市街，刹那秾艳与人偕。流金琼厦水晶壁，欲界叠连狮象骸。
年末香港六题 其二 山顶缆车	[当代] 添雪斋	鲛人串下御风珠，映日晶蓝透影姝。拂袂于今观浩浩，毗岚携我碧空趋。
新年口占	[当代] 添雪斋	长宵但注淋漓风，深蔽人间莽黑瞳。只一茕茕施翮者，晓光负赤向神宫。
东山妓即是苍生（定庵乙亥杂诗有“东山妓即是苍生”、“我请于帝诅于鬼”句）十首 其九	[当代] 添雪斋	无那春风薄幸些，九原弥散野菌花。天台不见拈花者，异调空香梦自嗟。
东山妓即是苍生（定庵乙亥杂诗有“东山妓即是苍生”、“我请于帝诅于鬼”句）十首 其十 跋	[当代] 添雪斋	残花夕拾也盈盈，怜汝浮生皆寡情。我请于天乞于帝，东山妓即是苍生。
生查子	[当代] 魏新河	一把柳丝儿，经过谁人折。一叶画船儿，载过谁家月。今夕此荷风，曾拂罗裙不。今夕此清波，曾照惊鸿没。
杨柳枝 其三	[当代] 魏新河	汉苑同谁眠起双，一丝一缕记柔肠。眼波依旧青青否，肯顾当年十八郎。
杨柳枝 其二	[当代] 魏新河	忍见初三月上枝，相逢已是买栽迟。风流不羡灵和殿，苦忆隋堤挽手时。
杨柳枝 其一	[当代] 魏新河	记得依依款款身，柔条枉结十年恩。永丰坊内无消息，何处西风哭白门。
杨柳枝四首 其四	[当代] 魏新河	猜得吴姬中酒时，六宫沉睡了无知。那知落月梢头过，恰恰低眉看著伊。
无题	[当代] 卢青山	红怀绿鬓十年捐，渐欲秋光结冷庵。不意春回心草茁，重经花落梦枝寒。情怀海浪循升坠，命运滩崖只阻拦。一败休叹今日苦，最悲明日又生澜。
夜雨中作二首 其一	[当代] 卢青山	深宵雨色扣殷勤，推枕推窗试起寻。大黑如囊包六合，微声似泣诉千门。此中可有平生梦？夜半谁来掩抑听？冷落幽灯相继灭，茫茫更去撼风林。
游咸宁地下指挥所，无足观者，寻小园得盆景展览，乃为作	[当代] 卢青山	众里喧呶魂欲死，幽寻一角得奇观。须提瀚海浇纤竹，试屈江山入小盘。可笑雕锼庭院际，何如放纵地天间？摧颓我亦差同子，该对勉欤抑对怜？
有意 其一	[当代] 卢青山	有意无心未可猜，语言久已与吾乖。长悲嫩叶飘零去，似见斜阳返照来。转转中年呼即至，翩翩绮梦唤难回。忘情苦乞仙家水，不见思凡下世埃。
有意 其二	[当代] 卢青山	新春又到白须梅，细数寒香意自哀。相赠已无桃李报，隔年何必更重开。不辞生死翻千劫，但乞殷勤顾一回。问汝情心究何物，煎熬如此未成灰。
雪夜闻田间养菌者小儿终夕啼，天明往探	[当代] 卢青山	菌民岁暮在田间，谁与披冰共往还？雪菜伸头猫耳绿，路泥入脚豕肠翻。疏茅盖顶风为被，稚子呵疮哭当欢。岂不怀归村舍暖？农家生计敌天寒。
元月三十夜 其一	[当代] 卢青山	穷天无月有苍寒，愁绪牵缠绕管端。散入乾坤封畛外，收回方寸芴芒间。人和梦去千千里，岁拽衰来望望然。多谢雄鸡解催旦，为余一唱裂肠肝。
《女儿曲》成后病饮作二首 其二	[当代] 卢青山	两载孜孜事已松，茫然却立思丛丛。忍将赤血青丝岁，抛与黑毫白纸中？笑骂由之输厚脸，马牛任唤有孤衷。唯惭才退垂空腹，拟嚼蠹鱼酣此冬。
十二月二十七淩晨《女儿曲》二稿成随题其末 其二	[当代] 卢青山	穷年兀兀付针刀，密脚昏灯怯眼劳。新服材成才已尽，补丁心费色难肖。有生计画人无尾，千古声名马一毛。从此挂冠管城去，虚舟容与海微涛。
十二月二十七淩晨《女儿曲》二稿成随题其末 其一	[当代] 卢青山	亦誇两足诩无毛，细究天人意也消。链上獒驰悲局蹐，梦中鹏击笑逍遥。精神絮影飘无定，生活松根立自牢。侧帽休听女儿曲，一杯冷淡酹坟蒿。
秋日作 其二	[当代] 卢青山	商声逐逐乱蒿莱。昼夜瞢然意久灰。梦似流萤光自照，居真穴地客谁来。闲陪蠹简聊荒古，醉拽西风坐藓阶。黄菊知予衰病倦，细花伸过薄篱开。
秋日作 其一	[当代] 卢青山	溽夏推延未忍归，寒潮一夜送秋回。砌梧懜懜犹誇叶，壁草凄凄已让苔。试汲如心瓶水冷，将看解意雁声哀。閒居久隔人间世，问秋争觅到门来？
是夜予零点，班中彼忽电至，泣不成声，予心亦难持	[当代] 卢青山	日间拒绝夜来寻，一电使吾泪满襟。语隔千山如附耳，情虽万折直通心。最宜倾诉看宵静，尚觉羞惭有月听。但祝一宵长一世，明朝更恐又澜生。
是日黄昏行小塘作。夜肖至，更饮于其地	[当代] 卢青山	连宵中酒孤怀里，试步谁来共一筇。塘底潜鱼微报浪，堤边小叶略知风。情怀怅怅馀阳没，世事愔愔暮霭同。只有东山霜月出，与余一晌味清空。
七月十九下午电后作 其二	[当代] 卢青山	跋涉年年事可嗟，背囊千石世无涯。路行暗夜输鸱目，身入幽山怯虎牙。虽有追求虚似梦，不如收拾早还家。扪心更问家何在？生命本来即传车。
七月十九下午电后作 其一	[当代] 卢青山	娘胎驰出忙何事，回首唯馀悔满衷。故国千里万里外，人生不明不白中。杯边岁月驴推磨，梦里情怀海拍空。莫乞王乔两凫屐，依然飘泊一孤鸿。
偶作	[当代] 卢青山	寰球微卵厕苍冥，大化倾灾抗不平。江正苦涝河苦旱，心将求雨抑求晴？吾民纵算地之虱，古语当真天不仁？君看波黑弹丸地，更将人厄补刀兵。
七月二十夜临湘不寐观星作	[当代] 卢青山	馀热怏怏气未平，夏虫聒唱已消沉。窗外默梧如我立，心中哗语与谁倾？灿灿明星光远大，悠悠尘世事阴昏。安得骑萤化汝去，灏流终古寄蒙冥。
六月二十五夜洗衣破指戏作三首 其三	[当代] 卢青山	大款昏晨劳数更，小人生死只一身。十年前物摩有泪，百里奚价换无门。得食与君吾已足，比人和我子真辛。阮家聊复撑竿挂，一例阳光共富贫。
夏夜作	[当代] 卢青山	短年驰驶留难住，长夏消磨日可憎。秃笔枯如秋后草，湍心乱过雨前云。扶杯深浅吟都倦，看月悲欢醉未平。惘惘南楼惊鹊语，遥山一抹冷横冰。
六月二十五夜洗衣破指戏作三首 其二	[当代] 卢青山	破肉残皮十指殷，旁边笑煞古猿狌。我乞他生宁变狗，人言此物贵于身。居心大可比蛇蠍，满腹不妨填草根。君看贪官和大款，倡狂处处得横行。
六月二十五夜洗衣破指戏作三首 其一	[当代] 卢青山	借避文难聊作此，搓衣亦岂异为文？磨红十指青衫旧，洗黑千池白发生。衣里疵斑文里病，心如孔雀手如豚。挑搓纵尽人谁赏？一刻流行隔岁扔。
六月十七夜忽欲作忆昔诗，成二首即止。些些往事，重捡亦何益邪 其一	[当代] 卢青山	都抛冷纸卅年意，独坐萧窗万籁喑。百折涛来舂肺腑，一丝魂去访青冥。山光与夜争辉黑，萤火专空僭月明。谁擪幽箫和酒至，共予悲喜语平生？
六月十七夜忽欲作忆昔诗，成二首即止。些些往事，重捡亦何益邪 其二	[当代] 卢青山	薄屋贫村霜作被，空盘冷灶米如珠。母将弃室趋生路，父尚争疴在死区。他日成人真侥倖，此时生我直多馀。天其懜懜亦清醒？一骰投吾赌胜输。
四月二十七酒兼病卧肖处作词六章。二十八日归更作二章与肖，其二肖父母也 其二	[当代] 卢青山	日日都来早熟门，开关慈笑又相迎。细询我舌酸咸味，多谢君家父母心。万里能抟鹏久铩，百金图报事安成。无将冷暖临歧嘱，使我悲惭与泪倾。
二首 其一	[当代] 卢青山	夏意匆匆入暮春，绒毛未脱惹人嗔。黄蜂蜜足匍枝睡，绿萼形成泼地阴。小借蝉声催午觉，已邀月魄共宵行。清溪闻涨深深水，正合严光钓一生。
四月二十七酒兼病卧肖处作词六章。二十八日归更作二章与肖，其二肖父母也 其一	[当代] 卢青山	醉曳悲风扣子门，清茶隽语淡相迎。袅残浮世须烟力，涤尽尘踪感雨心。旧句霜眉摧尚在，他生牛角咏先成。相看更有何言语？再酌一杯吾已倾。
忽忆	[当代] 卢青山	岁岁飘零吾已倦，东风能返旧时家。萧条犹是江边草，茫渺多成梦里花。小竹垂波春潋滟，丛荷借夏雨喧哗。故人久在松间石，应有诗魂步岸葭。
二月初见作二首 其二	[当代] 卢青山	月下遥天诧病眸，婉娈风调与谁俦？眉痕偶蹙春波皱，笑影随开夏雨收。三径欲埋沧海客，五湖空有古人舟。此心茫渺风中絮，飘荡今生不自由。
二月初见作二首 其一	[当代] 卢青山	蓝桥妄梦已应收，廿七何期未转头。对面愈同千里远，临花越觉一身秋。无方数日仍兼夜，有语从心只到喉。淡淡寒笺书冷墨，灯中自读自消愁。
元月十七夜醉作留肖看 其二	[当代] 卢青山	肖子家乡闻已久，常时屡约践仍难。沙中水染衫全翠，雪后花生岭可攀。短短浮生风驶尽，遥遥少日梦携还。和子梦中留一霎，胜吾尘海转千年。
元月十七夜醉作留肖看 其一	[当代] 卢青山	时往时来我已疲，江山终古只葳蕤。花中短笛吹梅落，醉里长歌捲梦飞。三生算计迷堪悟，十载少年忆可悲。问子馀年能有几？竹竿蚓饵命吾归。
十一月二十一日进二零三塔检修，出塔盘，以铁刷清理之。人孔恰十八层塔板 其一	[当代] 卢青山	地藏王不入吾入，十八层深未算多。何地狱非青面占，奈钟馗此黑头何。先生只耐烟三袋，小子快烧水一锅。洗出本来眉目否，镜前抟首细瞧科。
自肖家携盼盼出买冷饮，忽思有家可寄，有儿相随，遂可终老	[当代] 卢青山	馀阳已没馀温在，短袖黄衫短裤轻。小侄牵衣求冷饮，大人摇扇拂微尘。可能蜗角三廛地？自谓羲皇上世人。渺尔中衢痴首立，车声一瞬已回神。
九月十五醉，十六车中作	[当代] 卢青山	人间有底事堪谋，廿六华年一盏收。醉到湍心空似海，梦归孤影冷如秋。残荷瑟瑟飘窗过，细雨涔涔择地流。只有山光尚青翠，为余一晌润枯眸。
八月十二日班中水管破，喷水出彩虹，与薛丽君观之	[当代] 卢青山	为我殷勤喷彩虹，奇哉小管竟藏龙。红黄蓝色三元老，真善美中两幼童。有此长桥通宇宙，无如暮日到龙钟。人间谁有并州剪？剪取楼南一角空。
七月八日随肖健浇菜作	[当代] 卢青山	又从曲径穿枝隙，碧玉瓜中得暂闲。四十斤椎垂铁树，五千仞岳挂苍藤。他家菜圃绿如许，自己心田芜可怜。欲为长锄典书笔，河中小桶舀青天。
春暮作四首 其四	[当代] 卢青山	稚儿病父共扶将，至味人间在故乡。肉末清烹茅草菌，椿尖略点鲫鱼汤。消磨二月仍三月，钓尽山光与水光。廿载真如呼吸耳，孤坟柏老子须长。
春暮作四首 其三	[当代] 卢青山	清明初尽黄梅继，偶露阳光若笑佳。箨粉随风香一季，茅菇得雨炙千家。屡催凉簟蝉声殷，渐夺清衾月态佳。早识流连易消气，掣鲸此手忽宜瓜。
春暮作四首 其二	[当代] 卢青山	导夏蝉声追春至，微欢渐可寄小盅。山沉夜枕鬓花坠，月及笄年玉颊丰。醉里清孤娱薄影，梦中杂遝拥多朋。不识关山万里险，精魂渺渺度遥空。
春暮作四首 其一	[当代] 卢青山	略读古书惊意远，细揉倦眼已更深。蛙声与雨争清脆，耳廓和心语判评。一岁重来春里坐，平生不厌梦中行。华胥国里莲光洁，稍脱春衫便往亲。
春晴出行	[当代] 卢青山	积阴终肯放和晴，嫩叶摇光泼翠云。燕与春风争快捷，天来塘水共清明。先生踽踽寻欢地，布谷关关喝道声。久立花边看孤影，夕阳斜倚树头身。
夜雪晓起独步山中 其一	[当代] 卢青山	梦里秋声吹折苇，初阳如眼俯河山。崖中有路人谁到，树上无风雪自坍。觅食迷茫饿獐迹，寻花冷落旧年衫。拟将学酿消明岁，纵尽经营日岂还。
初春作	[当代] 卢青山	山如锈铁赭交红，独挈壶来挂老松。世事长和心事战，愁肠岂敌食肠雄。随浇薄酒邀新萼，忽动寒潮捲旧冬。怅立谁家髫丱子，风筝备久望苍穹。
岁暮	[当代] 卢青山	岁暮惊风驰日暮，吹山怒发万林掀。天无变化阴终古，人与悲欢战百年。病不开窗居近墓，魂犹觅路气如湍。何时了却平生想，与季长流逝不还。
归乡作 其二	[当代] 卢青山	每惊过眼皆新识，且喜邻墙是旧家。母掷双儿死颠疾，父拖一跛困禾茬。唯知昨别犹悬涕，忽报今归已作爷。更问垂髫女安在，前年嫁去隔风沙。
八月二十七再随肖浇菜园，作此相嘲。其母命浇也	[当代] 卢青山	学士毫抛拈扁担，将军令下战瓜田。倏穿曲径飞毛腿，欲起双峰铸铁肩。记我前诗多旖旎，哀君故地减婵娟。夕阳回照真天火，赤臂科头作炭燃。
病作二首 其二	[当代] 卢青山	莫使杯盅酒偶虚，青山起舞助清娱。前因未了仍三径，后事详推只六如。但请寻溪消永日，不须扣铗有新鱼。寒宵薄醉秋真短，岂减市中卖药壶。
归乡作 其一	[当代] 卢青山	驰车远涉究何事，犹是生身我半家。老叟残馀真濯濯，儿童长大一茬茬。婶能举我清浑酒，妹欲呼哥叔伯爷。只有深宵雨如旧，同人立看浪淘沙。
病作二首 其一	[当代] 卢青山	此中难测久空虚，剩有皮囊与病娱。大半文章皆戏论，一双杯箸是真如。功勋尝遍神农药，世事磨成涸辙鱼。犹笑中宵清梦里，屡披鹤氅入三壶。
十二月二十二夜《少年行》成随题稿末	[当代] 卢青山	亭前说古吾家事，再检尘缘泪不禁。已失航标真善美，犹飘舢板去来今。悲歌掷笔心都老，浅笑移杯夜未深。二拍休兮三拍起，痴怀祈莫断瑶琴。
康陵旅舍别晏如	[当代] 卢青山	暂别如当永别难，长亭送过短亭还。康陵夜色连晨色，曲水前滩绕后滩。无限是谁千遍嘱？有期谁作百年看。故从指手无言处，会得离情万叠山。
剃头戏书 其二	[当代] 卢青山	我纳头来汝握刀，一边斫处一边瞄。寒光夺鬓纷纷落，素靥生红渐渐潮。客有心情魂已失，锋临喉节舌安摇。此怀正似焚身火，多谢淋头水一瓢。
秋日作五首 其五	[当代] 卢青山	瞢腾不识秋将尽，多谢寒风昨夜催。看菊经霜尤可爱，作诗除酒更无题。初寻小蟹惊溪瘦，故隐丛梢恨鸟啼。向暮归来丰所得，衣间草屑足间泥。
岳阳访李石雄不遇	[当代] 卢青山	豪情访戴都云散，谁拽怆风上酒车。十里长街寻故识，一张小杌借邻居。霓灯浅浅当年梦，湖苇萧萧此夜余。独立犹堪啸荒冷，吹箫唱曲久成虚。
醉起	[当代] 卢青山	烂熟风光门可闭，闲中著力事能专。十之九日唯荒饮，今与他生悉浪传。至后群期春旖旎，人前讳说意阑珊。胡为不止躯如叶，一夜霜风吼屋椽。
秋日作五首 其四	[当代] 卢青山	路草枯黄茅影折，先生便出复何为。山山绿鼓敲秋响，树树红衣作队垂。我纵佳朋疏已久，君真信士义无违。唯惭诗笔经霜老，一字无题踽踽归。
秋日作五首 其二	[当代] 卢青山	白菊黄萸天已备，崖边渐可理清筇。水趋潭曲朝深碧，秋到枫山选断红。未必中秋真掩抑，稍凭小空试从容。故李将军应惭煞，苔门懒散竟谁封。
秋日作五首 其三	[当代] 卢青山	上班机器真强敌，看物情怀剩短吁。请以平生邀四事，莫因书籍害三馀。云来水往筇须执，人罕山深锁可虚。亦识时光如隙马，持杯咄咄已难书。
作此待肖来看	[当代] 卢青山	谁肯棘荆来日暮，苔门偶打响清砧。一杯水有江湖势，万里秋无酒盏深。已为车鱼休扣铗，岂因祀祭始斋心。山中漫说生涯苦，木客冲窗送筑琴。
秋日作五首 其一	[当代] 卢青山	重衾薄被最消忧，天与昏闲小几头。檐角空生书带草，诗声漫响墨池猴。飘风终日能囚屋，小雨垂帘不隔秋。问汝何心观世态，梦边归处酒边留。
检修登塔作	[当代] 卢青山	谁谓通天无道路，盘旋绕塔等层霄。片云浮叶伸能捡，大日悬锣仰可敲。解放千家拜扳手，摧残万恶恃钢刀。知君果是英雄子，莫蹈雷池外一遭。
人间	[当代] 卢青山	人间漫说溷成沤，要有精神砥柱流。虽千万人吾往矣，得二三子复何求。年年老冢生春草，处处丹枫战暮秋。与我横刀三尺雪，为君斩尽沮颓头。
读《东坡诗选》信笔题其后	[当代] 卢青山	千古诗家过沙砾，几人突兀闪金芒。读斯易白窗边日，对汝长青眼底光。随地流泉清自涌，风天雨海势能狂。垂头亦看畸孤影，可许随公共一觞。
陈文屡来听予录音机，而讥予所听尽古董，又长年蛰伏不出，其今人古人生人死人乎。戏答此	[当代] 卢青山	肌肤看看生苔绿，笑落陈生满地牙。怕被群殴街上鼠，且容安卧土皮蛇。心虽寸地堪栽豆，梦更千衢好放车。频啭篪埙录音器，新潮古典子知邪。
四月二十七梦起作	[当代] 卢青山	大抵浮生如梦里，夜来梦更到前生。旧敷眉黛争春翠，重对眸光共水匀。三载未堪通肺腑，一宵那得尽心情。君看水落江空后，淡淡秋寒入藓痕。
四月二十三消病时闻彭将婚二首 其二	[当代] 卢青山	此世已成笼锁里，清怀时梦白云边。诗无唱和真孤病，酒入瞢腾倘地仙。削竹为鸢嗟我巧，刀鸡以剑谓谁贤。开门一笑吾犹少，八面苍峰竞揖前。
在外寄肖健	[当代] 卢青山	一春无那缤纷雨，断蒂残花断梗萍。信怯五湖云外远，山来万里客边青。剩磨诗笔狂能尽，偶触中肠意一惊。浅冷深潮夜如海，孤舟可许逝平生？
病目立二楼栏杆作	[当代] 卢青山	嗟我双眸无艳福，不禁书鬓几磨厮。屡望浑迷山近远，时低莫辨树花枝。小技文章真可弃，流年风雨欲何之？告汝难佳亦休劣，馀生尚久两扶持。
四月二十三消病时闻彭将婚二首 其一	[当代] 卢青山	陈书日日怯门开，渐落桐英满藓阶。尘事稀微闲可躲，花朝强半病相偎。月凉玉手推窗静，灯定眸光照梦迷。闻道佳婚今又有，微敲茗碗忆春眉。
出行四章（元月九、十日） 其四	[当代] 卢青山	小镇纡回凡几折，且来漫步已黄昏。离家不过朝餐路，作客居然万里心。独立岂关乡语隔，悲歌可有狗屠惊。凭栏自笑荒唐甚，路上裘衣扰百尘。
元月十三夜醉作	[当代] 卢青山	草隙霜边有我居，夜阑吹冷壁边书。平生不恨穷如鬼，此地何无水可愚。路北路南真胆碎，年头年尾最心虚。一壶怆酒吾将老，早备藤床剔发梳。
简斋诗读后	[当代] 刘雄	沉疴待谁起，公诗还如药。此事古有征，杜老能驱疟。展卷清风生，忘忧成至乐。忆昔习古诗，从公得门钥。鼎足黄与陈，西江分一勺。上窥韦柳间，无愧三唐作。中岁值流离，骨力更坚卓。终登少陵坛，去似云间鹤。比来网坛间，啁啾喧众雀。标新乱正声，积木矜博学。公诗真大雅，文字成脱略。安得如风斤，来除鼻端垩。
寻龙山纪游	[当代] 刘雄	蠹鱼生涯亦堪伤，左绵春色可断肠。力疾寻胜就山水，已见四野菜花黄。小艇欹侧入溶洞，石壁嵚嵜出剑铓。移时舍舟即平地，石磴高下曲径长。穿行颇觉折腰累，豁然开朗透天光。百舌竞春啼不住，日影筛金撒林篁。拾级以登得古镇，具体而微民俗彰。传闻布景供戏剧，生世何殊戏一场。山中石林称壮观，瑶草奇花共芬芳。虎踞龙蹲态各异，茧足未碍遍徜徉。才探深谷名忘忧，又上高亭号望乡。俯瞰城郭小如丸，江流似带失洋洋。我今客舍逾一纪，行年亦复四十强。百无一用更无成，蹉跎唯得两鬓霜。转念蜉蝣在天地，何足芥蒂齐得丧。鼎鼎百年休自苦，有山便登水便航。
次韵咏馨见寄	[当代] 刘雄	于世为畸人，周旋宁作我。那堪尘网撄，闲杀木上座。赖子惠瑶章，烦愁偶为破。尚矜半名士，止酒吟楚些。工拙未暇校，吟馀亦自作。过蒙知音赏，窃幸道未左。稍欲从事勤，蛇尾愧懒惰。遮眼复引眠，置书耽高卧。公诗起我兴，技痒还欲和。犹胜杜拾遗，常年困寒饿。新得一枝安，过求得非瘅。小疾亦未妨，政喜了授课。今则从吾好，岂受庾尘涴。何当接谈笑，得聆珠玉唾。
题蕉庐兄笔架山，山以善本书换购	[当代] 刘雄	读书万卷劳目力，不如掷去收奇石。无补于天堕尘世，却被幽人置几席。同声相应气相求，异类何妨为莫逆。相看不厌共朝昏，摩挲剧于好女色。未须辛苦事远游，千里之势付咫尺。凝眸似觉云烟生，拂拭清寒还动魄。童山濯濯须点缀，剩有两三写真笔。画山石山相媚妩，他日图成挂素壁。
木兰花	[当代] 蔡淑萍	无端秋思凄惶甚，霜叶逐风差可近。东篱访菊且寻诗，诗又不成花亦恨。幽怀难遣凭谁问，水自无涯山自峻。细思无可寄斯人，况是长天孤雁尽。
木兰花	[当代] 蔡淑萍	几枝菊白如霜雪，几朵玫瑰红似血，安排案上共芳菲，品自清高情自烈。思君千里云山叠，此景此情谁与说？幽香一缕倩秋风，吹向君边须采撷。
小秦王	[当代] 蔡淑萍	应怜万水与千峰，怅惘情怀两地同。长忆析文吟句处，瓶梅淡淡矮灯红。
木兰花    红豆	[当代] 蔡淑萍	诗中读尔千千遍，今日掌中方细看。任犹疑惑是耶非，只觉猛然心震颤。自从摩诘题诗简，便向人间多缱绻。纵教人已不相思，亦爱殷殷如血灿。
木兰花    答赠	[当代] 蔡淑萍	小楼别有天和地，论句析文相砥砺。爱君朴实性纯良，甘作诗囚多妙思。真情至性原相似，遗我华章知意气。诗心一瓣葆天然，长似芙蓉初出水。
正月十六夜望月集樊南句遣怀	[当代] 熊盛元	家近红蕖曲水滨，一年生意属流尘。炉烟销尽寒灯晦，月里依稀更有人。
春暮遣怀	[当代] 熊盛元	九十春光一梦中，柳绵纷逐楝花风。閒铺蕉叶书愁字，付与云端漠漠鸿。
华严菩萨诞日口占	[当代] 熊盛元	兀坐灯窗意自恬，炉香引梦到华严。一幡风起空花落，真谛凭谁信手拈。
济州天地渊瀑布	[当代] 熊盛元	一瀑飞悬万壑中，晴雷震耳霰弥空。当年失箸人安在，屈指谁称盖代雄！
首尔汉江临眺	[当代] 熊盛元	北瘠南腴气未降，森森铁网锁寒江。多情只有天心月，夜色平分惠两邦。
登济州城山日出峰	[当代] 熊盛元	鲸涛裂处耸孤峰，知是方壶第几重。老去犹矜腰脚健，漫燃烟卷不支筇。
济州龙头岩	[当代] 熊盛元	神龙见首尾难寻，云自悠悠海自深。滩底尚留鳞爪在，莫教尘眼蔽诗心。
松尾芭蕉俳句碑	[当代] 熊盛元	心寄禅林身转徙，两间愁入孤怀里。藓碑凄黯掩斜阳，剩有吟魂长不死。
神户拜谒孙逸仙移情阁	[当代] 熊盛元	栖身岛国暂移情，小阁烹茶沸海声。一自先生乘鹤去，沈沈帝座九州横。
大阪城银杏	[当代] 熊盛元	海外魂孤恨不胜，擘钗心事总难凭。不知钿盒年年蚀，铺向金阶又几层？
京都金阁寺	[当代] 熊盛元	家国仇深一念休，菩提树下梦悠悠。漫言声誉驰瀛海，只与娉婷舞女侔。
忍野八海咏怀	[当代] 熊盛元	海底鱼游乐未央，此身何啻在濠梁？遥闻尺八箫声起，牵得乡愁尔许长。
登富士山未凌绝顶	[当代] 熊盛元	岩底熔浆峰顶雪，一微尘幻三千劫。瞿昙未肯下莲台，冰炭置胸何忍说！
甲府温泉沐浴	[当代] 熊盛元	雾阁云窗迤逦开，盈盈一水认蓬莱。三薰三沐莲池里，恍夺空王雪藕胎。
芦之湖泛舟	[当代] 熊盛元	风灾鬼难木萧萧，终古羁愁借酒浇。两岸蒹葭牵梦远，缘何海贼恁逍遥？
大涌谷即景	[当代] 熊盛元	霭霭丛林隔野烟，吟魂绿到混茫前。我来不乞长生药，怕作孤零异域仙。
箱根平和公园感赋	[当代] 熊盛元	翠禽声在耳东西，塔底幽寻路转迷。旷劫难销心底恨，经霜叶老待谁题？
东京湾夜眺	[当代] 熊盛元	桥影流虹月影沈，海天寥廓此登临。无端泪共波涛涌，惨淡星云接地阴。
夜抵东京成田机场	[当代] 熊盛元	星河浩渺月轮孤，幻此苍茫岛国图。玉女仙童消息断，晚枫红欲染霜襦。
初冬小坐青山湖畔	[当代] 熊盛元	漫道湖山气不灵，依前柳眼向人青。枯荷浦外鸥眠稳，一任霜痕掩旧馨。
咏毕升	[当代] 熊盛元	毕升奇技梦溪文，绝代风流迥不群。遥想当年高丽国，柴烟粪火绕斜曛。
感事二首 其一	[当代] 熊盛元	凤巢高筑九重门，旷野鸿惊月夜魂。唤得泉台秦俑起，斜书小篆感龙恩。
感事二首 其二	[当代] 熊盛元	夸父雄姿玉女喉，屐飞天宇月含羞。缶声惊散云端鹊，怪底星河滞不流。
集句遣怀十首 其十	[当代] 熊盛元	山眉淡碧月眉黄，不落人间得意场。六月将秋仍病暑，绿蕉斜种两三行。
集句遣怀十首 其九	[当代] 熊盛元	鼠肝虫臂久萧疏，纨扇生衣捐已无。自古风骚皆郁勃，沧桑万变不能枯。
集句遣怀十首 其七	[当代] 熊盛元	误人谁动少微星，石气寒嘘太古青。孤愤何关儿女事，半床明月照零丁。
集句遣怀十首 其八	[当代] 熊盛元	自倚湘帘宛转歌，歌声流愤满关河。可怜四海无晴旭，回首江亭老泪多。
集句遣怀十首 其五	[当代] 熊盛元	空谷佳人绝世姿，可因春尽竟无诗？人间尚有君怜我，独立沧江总系思。
集句遣怀十首 其六	[当代] 熊盛元	咀嚼新诗诳饿肠，琉璃为箧贮冰霜。苦吟未必因吟瘦，留得骚人一瓣香。
集句遣怀十首 其四	[当代] 熊盛元	牢落乾坤兀此身，枉抛心力作诗人。等闲回首情难尽，莺燕惊飞照海滨。
集句遣怀十首 其二	[当代] 熊盛元	玉笛高楼自掩门，壶天风暖几黄昏。狂吟不怕山灵笑，留伴梅花夜月痕。
集句遣怀十首 其三	[当代] 熊盛元	撑胸影子是山川，醉后诗魂欲上天。消得客愁添得泪，一灯红接混茫前。
集句遣怀十首 其一	[当代] 熊盛元	层叠烟峦卓远空，柔魂销尽橹声中。悲欢自造原无事，一夜吴霜照影红。
偶成	[当代] 熊盛元	一棹烟波梦渺茫，凭虚耐可溯流光？镜中难认三生影，休恨今宵月色黄。
戊子夏至临江大观楼遣怀	[当代] 熊盛元	一上谯楼酒便醒，故园乔木望中青。绵蛮鸟啭儿时曲，白首临风取次听。
阆中华光楼二首 其二	[当代] 熊盛元	鸟啄檐牙草覆墙，茗边谁与说华光。尘寰历尽三千劫，负手高城对夕阳。
阆中华光楼二首 其一	[当代] 熊盛元	四围山色望中收，醉袖当风坐此楼。今古茫茫谁识我，江干问取旧沙鸥。
露重	[当代] 熊盛元	露重游魂湿不飞，那堪蓬岛雾成围？闲来小坐枯藤下，漫抚心弦试一徽。
苍溪渡口感怀	[当代] 熊盛元	狂鼍一夜卷雷霆，血染嘉陵草木腥。满壁蜗涎残字在，更无人惜远峰青。
无题	[当代] 熊盛元	江湖恩怨一枰收，曼衍鱼龙尽列侯。险梦初回惊世换，闲听海客说瀛洲。
漠漠	[当代] 熊盛元	漠漠云天一雁来，越凫楚乙漫相猜。秋江已涸蒹葭老，黯淡星沉旷古哀。
中元节感赋	[当代] 熊盛元	幡影幢幢鬼面燃，三牲祭向净坛前。不知尘海茫茫劫，谁为苍生解倒悬？
杏花楼小憩	[当代] 熊盛元	水荇参差梦欲流，穿云乳燕唤晴鸠。一帘花落春无影，波外筝声漾古愁。
题瑞征大姐诗词摄影集《恋夕阳》 其二	[当代] 熊盛元	魂绕黉宫眼欲穿，霜侵鬓角梦初圆。吟诗摄影耽书画，勒住流光返少年。
题瑞征大姐诗词摄影集《恋夕阳》 其三	[当代] 熊盛元	快门轻按驻诗魂，雪地鸿飞浅印痕。拂袂风馨春不老，心泉汩汩溉兰荪。
题瑞征大姐诗词摄影集《恋夕阳》 其一	[当代] 熊盛元	妙龄投笔赴兵戎，绿色军营一点红。何处黄鹂声宛转，讲台三尺起春风。
江南以诗相惠力劝烟次韵答之	[当代] 熊盛元	困守愁城已半生，但凭烟卷慰零丁。深宵若问吾何在，认取虚空一点星。
丁亥中和节前一日风雨	[当代] 熊盛元	西陵梦逐晚来风，淡淡春愁托远鸿。莫谓桃花真得气，粉脂香褪雨声中。
访馀干大塘乡普化寺	[当代] 熊盛元	山寺苍茫夕照昏，通幽径掩古苔痕。草民贫病惟求佛，天远应难沐党恩。
赣江放生	[当代] 熊盛元	晓月沉沉雾霭浓，一舟穿破浪千重。而今不畏江湖险，透网红鳞已化龙。
登星子周瑜点将台	[当代] 熊盛元	土花幽碧满荒台，一羽沉天万古哀。涛咽风雷云似旆，如何不见片帆来？
越南河内泰柑禅寺亦净亦禅，寺中比丘尼不通汉语，而能听懂“南无阿弥陀佛”六字洪音，爰拈一偈，用唤云韵	[当代] 熊盛元	一念皈心万事非，翻山渡海更何为？观音树下香无定，福慧双修道不亏。
次韵和北记兄	[当代] 熊盛元	壮怀空付缺壶歌，回首平生涕泪多。裁罢霜缣鸿影绝，关山迢递怅如何。
北记兄诗来，有九日登高之约，次韵和之	[当代] 熊盛元	羡煞吟坛小孟尝，瓮头春酿九秋霜。相邀重九登高去，醉里题红又几行？
地藏王圣诞感赋	[当代] 熊盛元	座前持念掬心香，来拜弥天地藏王。尘劫无边愿无尽，九华山顶月茫茫。
感怀次石斋韵	[当代] 熊盛元	帝座星垂九域荒，高楼放眼雾迷茫。风前一任云鬟乱，懒与蛾眉竞艳妆。
金陵五题 其五 鸡鸣寺	[当代] 熊盛元	梵呗声中悟宿缘，豁蒙楼下水连天。多情谁似台城柳，舞罢西风瘦可怜。
金陵五题 其四 莫愁湖	[当代] 熊盛元	莫愁艇子系斜曛，十里荷香处处闻。绿意红情知几许，前尘都幻水中云。
金陵五题 其三 桃叶渡	[当代] 熊盛元	琅琊泪向碧波倾，为问何时打桨迎？桃叶青青青似梦，今宵休负月华明。
金陵五题 其二 媚香楼	[当代] 熊盛元	情根割断债难酬，一片云栖水上楼。扇底桃花红未褪，销魂最是秣陵秋。
金陵五题 其一 秦淮河	[当代] 熊盛元	灯影迷离梦影遥，桨声沉寂市声嚣。小姑居处花零落，魂在青溪第几桥？
感怀赠唤云	[当代] 熊盛元	苍茫孤岛劫波环，月黑何从觅港湾？人在重重迷雾里，一灯引我到灵山。
赠唤云	[当代] 熊盛元	高陵成谷海扬尘，劫后茫茫剩此身。修到无闻无见地，鸟啼花笑为何人？
小憩南昌大学一附院荷亭	[当代] 熊盛元	漫理风怀坐小亭，一池荷叶断肠青。不知何处筝琶响，惊起波间万古灵。
五四感赋，明日即立夏矣	[当代] 熊盛元	晴丝衰鬓两飘萧，梦里青春恨已遥。只恐明朝花落尽，自斟蓝尾醉今宵。
和清晓微恙感嘲二首 其二	[当代] 熊盛元	黄莺轻啭杏花枝，软语深心苦不知。欲挟诗书眠碧草，一春幽梦与谁期？
和清晓	[当代] 熊盛元	庭前一架紫藤香，牵得吟魂百尺长。宿酒未销春已尽，凭栏空悔负青阳。
和清晓微恙感嘲二首 其一	[当代] 熊盛元	老病无聊借酒支，隔江谁唱袅晴丝。醉中轻放春归去，欲挽韶华恨已迟。
读清晓回帖，漫拈一偈以答	[当代] 熊盛元	眼渐昏花志渐颓，年来心事欲成灰。芳林已换青青叶，惆怅难寻隔岁梅！
与斗全、时新登平遥古城	[当代] 熊盛元	古愁莽莽集平遥，雁断虚空梦寂寥。风满吟襟尘满面，不因醉酒也魂销。
丙戌上巳与斗全、希田聚饮汾水之滨	[当代] 熊盛元	柳始抽条草始青，杏花风里醉魂馨。兰亭事杳休惆怅，吟到汾河气自灵。
洪洞苏三监狱感赋	[当代] 熊盛元	墙高无复辨昏晨，新鬼衔冤旧鬼呻。一镜长悬公道在，红牙浅唱玉堂春！
谒霍山广胜寺	[当代] 熊盛元	渺渺钟声绕霍山，飞虹塔耸碧云间。拈花漫倚庭前柏，佛在心中意自闲。
车过晋中	[当代] 熊盛元	童山濯濯断冰流，万古荒凉一望收。窗外颓阳光惨惨，凄然伴我晋中游。
车过石家庄口占	[当代] 熊盛元	飙轮疾驶辗愁肠，草树烟云一例黄。欲向邯郸寻梦去，醒来却在石家庄。
途经衡水	[当代] 熊盛元	草色才青树半髡，苍凉衡水泊羁魂。难寻当日荆高辈，独对荒寒酹一樽。
解贞玲女史《友声集》编成索序诗以塞责	[当代] 熊东遨	竹溪松谷远尘埃，山蕊无名自在开。会到嘤鸣求索意，好风时送妙音来。贞玲大姐名家解，一卷编成多异彩。友谊因之得阐扬，精神足以称模楷。宏篇展读望河汾，三百联吟出各门。浅淡深浓新与旧，杂花生树广知闻。神州是处青萌野，色草遥看随兴写。拾取生机到笔端，诗词书画俱宜也。见说人宜我亦宜，最相宜处在山西。数声清笛穿云表，引发群莺四海啼。莺啼四海非重样，或起高吟或低唱。千道潺湲小涧流，汇成一股翻腾浪。今日吟坛气象殊，诸侯各路共蓝图。只须结个山头社，便是擎旗伟丈夫。诗道如何君莫问，晋祠自与唐音近。吟鞭若到杏花村，女性风光都占尽。更许谁争第一流？快船先已拔头筹。群星遍约归诗梦，万顷沧波一钓钩。蒙君以序邀于我，诚恐芜词容易左。半朵花添锦上难，屏前略助星星火。
周毓峰先生《帷灯室诗词集》读后快书	[当代] 熊东遨	诗花绽放东方东，天不能死代难穷。灰青紫白黄蓝红，千树万树无雷同。就中一树居湘中，毓秀钟灵自为峰。戍边少壮曾从戎，黄沙万里跨青骢。闲来对月盘雕弓，豪吟欲比岑高雄。丈夫用世终何从？归来不意成诗虫。儒门有凤栖梧桐，清怀自接莲溪风。历尽崎岖险几重，此心依旧如儿童。闲忙逐蝶穿花丛，忙闲煮酒呼邻翁。爱人爱物情何浓，诗泉奔涌殊难封。有时晴霄见彩虹，有时绝顶盘苍松。有时空山响巨钟，有时穷海飞天龙。兴来偶尔闯蟾宫，奖牌摘遍金银铜。故剑拔出声隆隆，五洲见证回归功。斯世斯人得一逢，天风万里开芙蓉。故交临赏多扶筇，岁华灿烂如霜枫。我嗟不及惟所崇，清时只合奚囊空。拂弦指动心相通，云边遥见飞孤鸿。
小客京华俚句答谢诸君子	[当代] 熊东遨	不记年来客是家，又扶残醉过京华。天成数夕生香酒，浇出心头树树花。春前已有莲池约，节近新秋花始着。半梦庐边淑气清，迟开不碍偕游乐。一接清风便爽然，论交应到古人前。为真为幻都休说，瘦骨能支劫后天。林溪淡似张夫子，日夕潺湲流不止。绿雪红芽带露烹，信知缘份从今始。王谢堂前旧有名，更飞双角到纹枰。十年重把降旗竖，一着输君是酒兵。谪仙见子难专美，斗酒百篇常事耳。月下生成气象新，金蛇万道长江水。犹忆当年识力夫，初生牛犊气吞吴。今朝座设居庸首，少辈英雄信不虚。聪明莫问谁开掘，毕竟英才天不没。小勺分寒喜大苏，一瓢端出三江月。偏爱从来有夙因，敬亭云物略传神。还将太白看山意，细赏江南雨后新。久客江湖身似寄，逢君便欲寻归计。霜叶凝秋自入时，相思不用春风递。好借秋前一盏风，快传佳讯到江东。君诗未可闲题纸，应属西山木叶红。珍惜自由来也晚，倾河注得冰壶满。明朝归去卧松云，依旧醉醒天不管。
题《春树人家诗词选》	[当代] 熊东遨	中华自古文明国，诗礼相传承远泽。汉雨唐风近代潮，源头皆出诗三百。三百篇涵天地心，潺湲流转迄如今。儿孙历代多增益，澎湃江河日见深。番禺建白张夫子，终岁为诗忙不止。尽将涓滴汇洪流，事业平生惟有此。心驻朝阳笔绽花，更从春树起人家。无私雨露苏阡陌，桃李争荣海域夸。流派初开风习习，当时圣手知谁敌。岭南独树一旌高，赢得吟坛尊采律。心魂铸就锦华章，中有辛酸未忍忘。不是青春经火浣，何来铁树灿南疆？征鸿海上来还去，雪影云痕元可觑。恍觉音容在碧霄，临风试诵惊人句。记得当年初见公，麓山秋树正团红。承公手赠题诗扇，湘粤清风自此通。一卷重编新付梓，月圆月缺无终始。百年行客过匆匆，留得我公诗不死。
睡醒寄友人	[当代] 熊东遨	适与槐安同学会，大才千古斯为最。江山信手画成春，一色当红诸色废。当红天使遍城乡，分派新衣格外忙。此乃成人专美事，儿童未解也无妨。东风自是多新意，山水田园频设计。朝吹云锦暮吹霞，吹出风光千万里。无际沧波自养廉，大鱼腾绰小鱼潜。明朝更引天河水，沙草崖花一体沾。清时有味居奇货，高阁重阴名士卧。名士风流海域知，人人都打邯郸过。能凭一梦领风骚，幸福之门不用敲。收拾柴房都去睡，竹篱墙外月轮高。
渼陂行同“仙侣同舟”诗会诸君子	[当代] 熊东遨	孤云欲穷天下奇，殷勤导众游渼陂。世间奇象那可尽，况复阴晴多变时。浸堤一掬烟波绿，昔闻有余今不足。小舟顾影向天横，想象芦湾三十六。少陵吟迹孰能忘，迤逦来寻空翠堂。碧草侵阶正作势，檐铃不语知沧桑。无诗写入沧桑谱，岁月如刀割今古。古人不见今人哀，今人得共古人伍。残碑纪胜立荒庭，草隐花环风自鸣。千秋各有衷肠在，默诵碑文如互倾。盛衰当日谁能索？野雀寒蛩俱落寞。老尼眯眼坐阶前，脸上风霜真写着。天留剩景到今吾，诸君莫问其何如。再过千年剩多少？儿孙赏或从残书。
夏日云台山雨中观瀑歌	[当代] 熊东遨	知是何人操鬼斧，斫崖不与蛮丁伍。凿成此瓮欲吞谁？直溯源流到盘古。先生杖履瓮边来，瓮里元机敢浪猜。消得周天风雨逼，四厢都着云藏埋。忽听前川动幽咽，银涛隐隐凌空泄。雷滚云翻石屑崩，一霎真疑天口裂。游者观之喜复惊，史前幻像纷纷生。天地一时无主宰，百灵皆与人持平。沉醉洪荒犹未已，魔帘忽被风撩起。眼前重现大光明，翻觉不如浑沌里。
辛卯五月既望与诸子醉泛后海分韵得共字	[当代] 熊东遨	偕游趁酒余，天地同醉梦。一舸凌太虚，悠然近唐宋。东坡不我邻，明月期谁诵。蓦见碧波湾，隐隐荷衣动。只此即因缘，相思何必种。新秋抱瓮来，还与青莲共。
丁亥首夏既望后一日功权招饮戒台寺四家联句	[当代] 熊东遨	为有西山好，来寻一段缘。湿云初出岫，古木欲鸣泉。唤客莺声老，呼杯月影圆。春余花谢后，诗约叶红前。怅望千秋泪，逍遥半日仙。浮图涵紫气，宫阙邈苍烟。清兴聊观局，闲愁莫问天。且将忧乐意，分付太平筵。北海情何重，南风幸未偏。京华暂离别，留梦到明年。
恭王府邀赴海棠诗会因事未能成行小诗报命二首 其二	[当代] 熊东遨	王母瑶池影若无，云屏想象着花初。不知一管春风笔，画到人间第几株？
恭王府邀赴海棠诗会因事未能成行小诗报命二首 其一	[当代] 熊东遨	星河风暖助清欢，隔岸吹开锦绣团。未涉流波辨颜色，仙株留待梦中看。
西湖待雪三首 其三	[当代] 熊东遨	酒趣诗缘旧迹微，分湖计在事全非。明朝更向潇湘去，孤负芳心又一回。
西湖待雪三首 其二	[当代] 熊东遨	碧波摇梦入霜天，非雨非晴绝可怜。一种相思言不得，夜阑人立断桥边。
西湖待雪三首 其一	[当代] 熊东遨	岁晏琼花守未开，湖亭载酒客重来。孤山偶见团云起，也作多情雪意猜。
驭风堂主乔迁新居春正招饮诸家各有诗步韵奉和	[当代] 熊东遨	恍惚轻舟泛若邪，晚云堆雪上梅花。友声不待春风唤，一路嘤嘤响到家。
香山东坡梅花堂联句二首 其二	[当代] 熊东遨	惜香情绪几人同，前有逋仙后放翁。两宋百年三杰士，一枝清绝为谁红。
欧行绝句六首 其六 时差二	[当代] 熊东遨	丢落时光几个钟，归来重拾亦从容。人间差错知多少，都在天公预算中。
钱江源听瀑用江岚韵	[当代] 熊东遨	石弦清带响珠来，秋色秋声一卷开。天下四方人几个，会心随处是琴台。
香山东坡梅花堂联句二首 其一	[当代] 熊东遨	仙踪何处费人猜，望断云涯雪不来。剩有堂前梅几树，年年岁岁为公开。
欧行绝句六首 其五 挪威北部森林偶遇	[当代] 熊东遨	禽鸟啾啾暮色侵，毛毡一片坐山林。翁之乐者应同我，手语交流亦到心。
欧行绝句六首 其四 诺贝尔和平奖颁发地奥斯陆市政厅即笔	[当代] 熊东遨	诺门频送好风徐，奖到和平一席虚。即便不虚成底事，人间依旧有屠夫。
欧行绝句六首 其一 时差	[当代] 熊东遨	星河云树露纷披，忽报航程近北夷。生意此番真赚得，一天两度沐晨曦。
欧行绝句六首 其二 哥本哈根瞻安徒生铜像	[当代] 熊东遨	客自中华道上来，蓦然回首老怀开。传家旧有卢生枕，不向公前借火柴。
欧行绝句六首 其三 北欧小镇剪影	[当代] 熊东遨	不似神州特色多，行为简约世风和。闲来一样谈时政，只是无人唱赞歌。
人日田园写意二首 其二	[当代] 熊东遨	胭脂未染绿先匀，雏鸭梳翎试早春。一角湖天成世界，沉浮自主不劳人。
人日田园写意二首 其一	[当代] 熊东遨	草野何堪割刈频，生为弱小倍艰辛。山林不要屠龙手，莫把强权错与人。
咏巢湖绝句大赛评审事毕口占纪怀三首 其三	[当代] 熊东遨	柳岸莺声串串迷，风姿何逊美人西。算来应谢东坡老，留个巢湖让我题。
咏巢湖绝句大赛评审事毕口占纪怀三首 其二	[当代] 熊东遨	夕阳红染半湖风，恰与青莲醉态同。鸥雪万团云几片，一时都聚镜头中。
咏巢湖绝句大赛评审事毕口占纪怀三首 其一	[当代] 熊东遨	省却洄从路几程，深宵一叶梦舟轻。居巢百里风情画，已在先生枕上成。
车至长江灯影峡遍寻渡口不得穿行于秭归山中	[当代] 熊东遨	半日车程到秭归，行踪好被古人迷。前番误与刘皇叔，又为昭君误一回。
湘天华万亩油茶花盛开写意四首 其四	[当代] 熊东遨	未列群芳谱上名，盛开如雪抱孤清。居家七事从头数，鼎鼐调和赖汝成。
偕敦和清印立兵自武当赴夷陵导航出错绕道隆中	[当代] 熊东遨	无复英雄问使君，江山早不属三分。只缘误入隆中道，做了茅庐一顾人。
湘天华万亩油茶花盛开写意四首 其一	[当代] 熊东遨	高标何用俗人夸，素面妆成气自华。不向春风问消息，映霜先发隔年花。
湘天华万亩油茶花盛开写意四首 其二	[当代] 熊东遨	朱果银花次第来，一坡才熟一坡开。天成气象原如此，恰似诗中有别裁。
湘天华万亩油茶花盛开写意四首 其三	[当代] 熊东遨	蝶媒无计问高秋，孤负甜香第一流。篱菊耐霜称上品，不成珠实亦休休。
中缅边境即事用词韵	[当代] 熊东遨	衣衫言语两难分，一样山川绿到门。坐听枪声邻国起，始知身是太平人。
立秋后一日神农架途中写意	[当代] 熊东遨	峰头褪尽夕阳丹，一带秋林画稿残。料是天公初试笔，不将浓艳与人看。
乙未展重阳前一日陪郑公欣淼游橘子洲因故未及圣像而返公命题句补之	[当代] 熊东遨	不似山阴道上行，橘风香淡竹蝉清。伟人只合心中拜，省却瞻高路一程。
夏日偕秋扇乐耕并内子小梅窗自罗敷村过洽川共探诗之源	[当代] 熊东遨	踟蹰才过采桑家，又踏诗痕近水涯。省却溯洄多少力，洲前执手看蒹葭。
题西山洗石庵芒果树王	[当代] 熊东遨	默立庵前数百秋，清阴只为后人留。何因得证菩提果，第一真经是自由。
玉湖写意	[当代] 熊东遨	半出天工半剪裁，翠奁无碍四时开。流波九曲扁舟远，撑入东坡梦里来。
访傅山旧居秋芳正艳	[当代] 熊东遨	莫因沉寂自生哀，天地何尝弃大才。不见西风残照里，奇花并作一园开？
娘娘滩汉薄太后徙居遗址	[当代] 熊东遨	树引秋声月引澜，风云过后不相干。古今多少传奇史，只作寻常点缀看。
题杨锡佑先生摄影展《花语》	[当代] 熊东遨	一颗童心一笛风，自由天地气和融。人生至境公先达，乐在花花世界中。
十万大山采风突遇暴雨	[当代] 熊东遨	向晚车行紫霭间，可能天意怕人闲。淋漓一勺催诗雨，浇透西南十万山。
巴东旧事	[当代] 熊东遨	何用冲天一炬烧？星星在眼亦堪豪。皋陶庙里多神器，不及巴东修脚刀。
谒元遗山墓	[当代] 熊东遨	瓯北之言忆尚新，诗家遭际更谁论。沧桑我亦行经遍，未敢同为有幸人。
哭明锵三首 其一	[当代] 熊东遨	阅尽繁华老木凋，漫嗟天地不多饶。人间喜怒哀荣事，都着春风一笔消。
哭明锵三首 其二	[当代] 熊东遨	年来消息苦难询，怕对孤山忆早春。少却痴狂钱大侠，分湖斗酒更何人？
哭明锵三首 其三	[当代] 熊东遨	极乐西方信有哉，轻舟一去不回来。诗怀此后无拘管，自向菩提树下开。
杨柳枝 其四	[当代] 黄绮	巧构千回百折生。举头走过惧斜倾。大贤后继应无数，仅此当年众陨星。
杨柳枝 其三	[当代] 黄绮	怒出人间壮气横。曾填巨海没深情。幸余寒骨堪磨砺，过鸟高飞勿折翎。
杨柳枝 其二	[当代] 黄绮	且作枯林万树看。朔风无力再摧残。投身此际足千古，回笑沙丘洗激湍。
杨柳枝 路南石林四首 其一	[当代] 黄绮	列立森严欲叩门。乍疑魑魅远惊魂。斜阳有意添工巧，横照奇峰似夏云。
生查子 其三 补缺	[当代] 黄绮	养豕近周年，不忍因肥杀。白米未曾尝，幼子头稀发。母乳口中香，名补逃兵缺。欲赎更无期，十万钱如血。
生查子 其二 邻妇吟	[当代] 黄绮	煮秕兼缀缝，直欲穿薪爇。稚子夜啼饥，忍与泥衣啮。既不结盗徒，汝圃我毋涉。大计真富民，纸票黄金折。
生查子 其一 病兵	[当代] 黄绮	我泪犹未乾，能润汝枯眼。枯眼聚蚊蝇，宁使昆虫怨。市口异沙场，伤重无人见。保国国濒亡，九死难忘战。
杨柳枝 其五	[当代] 黄绮	花似明眸情更温。谁怜泪竭吊忠魂。灵光代日私心许，肯向人间粉碎身。
杨柳枝 其四	[当代] 黄绮	花识寒容不入时。更将残瓣洗胭脂。纷纷来诉新逢遇，脱去琼楼帝未知。
杨柳枝 其三	[当代] 黄绮	画我裸身满贴花。梦能合体入仙家。风中自展千形状，玉骨本无半点瑕。
杨柳枝 雪花五首 其一	[当代] 黄绮	莫叹花开顷刻凋。人间最短是春宵。心中乱影呈千事，愿逐精灵风怒号。
杨柳枝 其二	[当代] 黄绮	一使群花失紫红。忍将狂热尽消融。须知春思无拘束，圣洁依然只论空。
玉楼春 其二	[当代] 黄绮	黄金不抵征尘贵。行人眼贮千秋泪。几多沉醉唤难醒，心事独抛杯里碎。朔风邪许天摇坠。寒逼荒村消暮岁。开窗还欲更推墙，坐看山河情不伪。
玉楼春 村居有感二首 其一	[当代] 黄绮	高歌险韵哀弦绝。愿天月夜同飞雪。披胸自敢会天心，裸足始能亲地热。途穷从不回车辙。人前一一呈吾拙。良朋亦欲济时艰，三寸舌头俱化铁。
生查子 其四	[当代] 黄绮	桥柱暗索牵，车过将桥掣。桥上妇孺多，相次都沉没。塘深尸满填，波面见浮发。敌前如鼠藏，敌后如狼啜。
生查子 其三	[当代] 黄绮	军车只急冲，一似双瞳瞎。万姓共流亡，徒步敢休歇。孕妇触胶轮，如踏鱼脬裂。哭声哀震天，血溅槐梢叶。
生查子 其二	[当代] 黄绮	偶见邻女娇，掠作途中妾。母女惟二人，母泪空垂血。母跪乞随行，老骨鞭捶折。渡江一夜奔，女亦被遗撇。
生查子 寇至四首 其一	[当代] 黄绮	灯红欲困人，舞罢灯将灭。敌寇突东城，粉黛难离别。箱底夹银元，衾角叠金叶。转徙有前途，谁道非豪杰。
生查子 吊毙者	[当代] 黄绮	为汝恨诼谣，汝为金钱死。若为金钱生，虽生亦不美。吾生为求知，亦复自私耳。汝可起唤吾，勿与书同毁。
弭愁二首 其一	[当代] 程滨	谙尽千朝病，吟成一卷诗。愁中常作客，别久不成悲。
暮咏	[当代] 程滨	归鸟连空没，暮云深处明。柳风携巧倩，飐飐泄幽情。
幽居四首 其四	[当代] 程滨	体弱诗添病，星寒露满城。只因工一字，斟酌又天明。
幽居四首 其三	[当代] 程滨	寂寥风问候，衰飒月叮咛。愧汝相怜意，含羞入翠屏。
墀月	[当代] 程滨	碎影因风乱，参差没小楼。一泓墀上月，留与梦中游。
幽居四首 其一	[当代] 程滨	谢客幽居久，潜心绎五经。春禽不省事，频弄护花铃。
幽居四首 其二	[当代] 程滨	日沈千里暮，愁起一窗暝。燕子归巢去，双双理倦翎。
归程	[当代] 程滨	花落空怀媚，焉如枝上荣。春归君莫去，早早计归程。
逢丐	[当代] 程滨	稽颡一衰翁，托钵背自隆。仄头佯不睬，与尔一般穷。
疏	[当代] 程滨	殷勤通信初，久久自然疏。未知桑榆下，簪花尚忆无？
犹憾	[当代] 程滨	月从盈处食，花为谢时开。天地犹遗憾，吾心能不哀。
忘情	[当代] 程滨	连宵春雨细，孤案火微明。破砚犹凝冻，古书可忘情。
槐花	[当代] 程滨	一树雪铃香，翠阴娇态藏。风情都暗解，羞涩不丁当。
学道	[当代] 程滨	学道三年满，坐愁筋力凋。屠龙空有术，寂寞立江潮。
读孟东野集二首 其一	[当代] 程滨	养气须优游，正心须敬畏。东野有正心，可惜无正气。
读孟东野集二首 其二	[当代] 程滨	排奡其遣辞，刻苦其用意。十九首其先，南北宋其嗣。
谊园食瓜	[当代] 程滨	蛙鼓青莎浅，蚊雷潦水深。庾信园游目，邵平瓜镇心。
新开湖四鼓绝句	[当代] 程滨	君子忽行远，阶前独自居。灯寒墙印我，心静水鸣鱼。
新开湖对月	[当代] 程滨	明月悬天外，清光映客心。胸中起微浪，漾碎一池金。
半面	[当代] 程滨	半面匆匆过，心留人不留。无心安可活，一去数回头。
论诗绝句	[当代] 程滨	诗不删二南，继之者香奁。中间以屈子，鼎足而成三。
记梦	[当代] 程滨	漫近佳人坐，佳人字莫愁。轻轻捻吾发，不语更低头。
落花	[当代] 程滨	多情误逐车，一片春狼籍。以手罥飞花，花飞穿指隙。
为孙昱东兄歌叫关率成一绝	[当代] 程滨	弱水凝新冻，残花辞故柯。人生感知己，扶病为君歌。
杜诗	[当代] 程滨	开篇吟一句，啜泣不成声。莫道村夫子，惟怜太瘦生。
游天津自然博物馆三绝 其一	[当代] 程滨	铩羽势无还，龙蛇吻已涎。血冠埋短翼，不许看羞颜。
夏日绝句	[当代] 程滨	三餐漙露饮，一晌藉花眠。断壁苔滋雨，流云鸟厾天。
欹桐	[当代] 程滨	一自凤凰去，千秋寂寞年。欹斜如有待，要我上枝眠。
琴操二首 其二	[当代] 程滨	窥人天上月，待凤水边梧。凡百应声裂，人琴两欲枯。
琴操二首 其一	[当代] 程滨	琴弦寒瑟瑟，水石冷森森。数转成凄厉，浑如一寸心。
大连本事诗二十首 其二十	[当代] 程滨	今夕早早眠，海风能刺股。知余梦醒时，抱枕泪如雨。
大连本事诗二十首 其十八	[当代] 程滨	我向船头泣，人向船头乐。何以同舟者，都是无离别。
大连本事诗二十首 其十九	[当代] 程滨	余本苦人儿，三年尽食药。苦药再三年，不愈生离别。
大连本事诗二十首 其十七	[当代] 程滨	打舷浪有声，挥手浑无力。送客去纷纷，伊人犹独立。
大连本事诗二十首 其十五	[当代] 程滨	沧海一何深，银潢一何阔。焉得输女牛，永做期年隔。
大连本事诗二十首 其十六	[当代] 程滨	但知有悲欢，不复辨眉目。半是舟行行，半缘泪簌簌。
大连本事诗二十首 其十四	[当代] 程滨	微风吹泪眼，一带水盈盈。轻开小折扇，放出读书声。
大连本事诗二十首 其十三	[当代] 程滨	咬破樱桃色，咂老丁香蒂。心落达连湾，船发天津卫。
大连本事诗二十首 其十二	[当代] 程滨	一臂十五粒，两臂三十馀。霜皮飨蚊蚋，袖底有冰壶。
大连本事诗二十首 其十一	[当代] 程滨	分携何所赠，纸扇在身旁。中有湘妃竹，添余泪几行。
大连本事诗二十首 其十	[当代] 程滨	须眉恁蜷曲，疑是碧睛胡。前世鹊山主，狌狌名自呼。
大连本事诗二十首 其八	[当代] 程滨	才泄一枝春，展眼又飘泊。独行在异乡，珠泪纷纷落。
大连本事诗二十首 其九	[当代] 程滨	十指太纤纤，三生测诚叵。轻抚掌中纹，未知谁是我。
大连本事诗二十首 其四	[当代] 程滨	人间合欢草，天上牛女星。凭肩跣足倚，若个更亭亭。
大连本事诗二十首 其六	[当代] 程滨	并把上天梯，上下而求索。一对碧城仙，同向人间落。
大连本事诗二十首 其五	[当代] 程滨	天上日炎炎，囊中饧亸亸。甜浆裹花生，一似侬与我。
大连本事诗二十首 其二	[当代] 程滨	侬在缆梯下，我在缆梯间。生平第一面，直欲堕深湾。
大连本事诗二十首 其三	[当代] 程滨	桌上小银壶，壶中沏大麦。贪看眼前花，茶盅失手落。
大连本事诗二十首 其一	[当代] 程滨	天风梳病骨，海月浸伤心。天台明日到，何事更呻吟。
天人	[当代] 程滨	少小千夫诩，如今百事羞。吾身常扰扰，天道自悠悠。
何白来书云稻粱谋毕请就大觉寺赏玉兰	[当代] 程滨	为问回环梦，何如自在身。禅房花似海，报与异乡人。
沙尘暴	[当代] 程滨	黄沙批双颊，白石击长空。可恨英雄死，谁能歌大风。
夏日绝句	[当代] 程滨	风寒长忆我，溽暑惯欺吾。天似油炸鬼，人如水煮鱼。
行路	[当代] 程滨	两足转如蓬，身边景不穷。庸人无一事，何以太匆匆。
照影	[当代] 程滨	长昼溟濛目，看人似隔烟。夜深心更澈，照影是当年。
寄长衫一领于小鱼	[当代] 程滨	南国三千里，前朝一领衣。闻君清且瘦，不敢放腰围。
龙涎	[当代] 程滨	人道龙涎香，君道龙涎腐。老龙藉幽兰，至今腥如许。
吸烟斗	[当代] 程滨	欲向中夜熄，复向风前省。惟将唇上烟，认取浮生影。
初九大雪	[当代] 程滨	拟待解相思，相思隔风雪。檐前数条冰，刺破一腔热。
宠物	[当代] 程滨	小小笼中物，顿把芳心惹。空有自在身，难向笼中舍。
贺孙志宏乔迁	[当代] 程滨	天下皆云赏，几人真解音。歌中何所有，一片古人心。
张家界古绝三十三首 其三十三	[当代] 程滨	湖上起山歌，舟中土家姊。泠然一声声，荡漾湖山里。
黄昏	[当代] 程滨	黄昏晕己身，层层染成暮。醒者立其间，是梦最深处。
久病	[当代] 程滨	傲骨连根朽，童心彻底酸。长歌皆有泪，久病我无欢。
张家界古绝三十三首 其三十	[当代] 程滨	回首数重山，已失来时路。两水夹万阶，与我一时去。
张家界古绝三十三首 其三十一	[当代] 程滨	铁禅生南宋，诛茅成古德。不见庐中人，小鸟独拾级。
张家界古绝三十三首 其三十二	[当代] 程滨	僧居在山中，山中时往返。下山借问僧，僧云路不远。
张家界古绝三十三首 其二十九	[当代] 程滨	苍涯溅飞泉，泠泠浸发际。偶然遇清风，飘然如遗世。
张家界古绝三十三首 其二十八	[当代] 程滨	一线上通天，天湛浮云白。眼镜渐氤氲，汗滴莓苔碧。
张家界古绝三十三首 其二十六	[当代] 程滨	我行初入山，便向红尘返。纵觉筋力凋，更觉心已远。
张家界古绝三十三首 其二十五	[当代] 程滨	闭目嗅青山，濯足聆溪水。幽禽掠水飞，直入青山里。
张家界古绝三十三首 其二十七	[当代] 程滨	两壁夹千仞，中有上天梯。山溪夺石级，青苔润为泥。
张家界古绝三十三首 其二十四	[当代] 程滨	一叶悠然落，一溪鸣于壑。落叶逐溪流，灵猿枝头跃。
张家界古绝三十三首 其二十三	[当代] 程滨	松涛啸回风，漫山皆是雾。我向雾中行，何来复何去。
张家界古绝三十三首 其二十二	[当代] 程滨	峭壁咫尺间，敬畏蓦然起。世界亦微尘，我在微尘里。
张家界古绝三十三首 其二十一	[当代] 程滨	石径一枝横，伞挂松针折。万山苍翠中，一叶殷于血。
张家界古绝三十三首 其二十	[当代] 程滨	结网在绝壁，绝壁多风雪。对崖千年松，雨中一一折。
张家界古绝三十三首 其十八	[当代] 程滨	屐磨跣足破，雨打襟抱冷。著尽囊中衣，食尽囊中饼。
张家界古绝三十三首 其十九	[当代] 程滨	浓雾暂时开，峥嵘瞬间睹。旋复入云中，胆落不能语。
张家界古绝三十三首 其十七	[当代] 程滨	山顶一阵风，雾向眼中漫。曳伞欲腾空，飞向天之畔。
江干即目	[当代] 傅义	清流照影净无瑕，点缀斑斓朵朵花。行近方惊昏老眼，原来垃圾赚人誇。
赠雨雁君	[当代] 傅义	来去飘然韵自超，亦庄亦蝶亦逍遥。尧风阁里修翎客，一旦冲天是大雕。
月下	[当代] 傅义	月下相携兴渐酣，笑沽美酒佐倾谈。浅斟慢酌深知味，花影分香玉露甘。
思幼弟	[当代] 傅义	网路通多断亦多，秋光能耐几蹉跎。登楼纵目穿千里，错听邻童唤阿哥。
临屏答青凤	[当代] 傅义	雾里乾坤井里天，丹亏九转不成仙。凭君力挽银河水，难浣红尘八十年。
玉龙雪山	[当代] 傅义	中途不意见银山，富丽惊誇一瞬间。待得飞车凌绝顶，眼空无物不如还。
世博园	[当代] 傅义	瑶圃搬迁成此园，四时佳丽饰乾坤。休叹走马如风骤，一顾倾城已感恩。
云南行石林	[当代] 傅义	拔地凌云四海空，千军挺立状何雄！指挥若具孙吴法，宙合从横不世功。
题青凤兰花小影三绝句 其二	[当代] 傅义	葫芦园内绿天春，花影缤纷是比邻。百艳千芳皆不顾，惟依九畹忆前身。
题青凤兰花小影三绝句 其三	[当代] 傅义	幽趣清才合一奇，三生石上早相知。是真是幻何须辨，风韵天然一首诗。
题青凤兰花小影三绝句 其一	[当代] 傅义	篱边畦畔共徜徉，人与名花试比量。花有清誉君子号，人非俗艳粉脂香。
文化骗子 其二	[当代] 傅义	主编顾问尽名家，稿到便将精品誇。卷走大洋人几百，不需逃跑没谁查。
秀江即景	[当代] 傅义	翻修废刹微存古，竞耸高楼尽尚西。作个清流宁不好，天青那复挟沙泥。
春分后二日作	[当代] 傅义	春光半已付流莺，乍暖还寒怯远行。拟向晴郊放眼去，百花开否总关情。
文化骗子 其一	[当代] 傅义	选家有道胜陶朱，马二先生叹弗如。捏顶桂冠为你戴，总该购我一套书。
愚人节	[当代] 傅义	野鹤閒鸥皆得趣，云奇波诡本相安。平生不晓愚人术，作个愚人也自宽。
听昆曲长生殿寄青凤二首 其二	[当代] 傅义	香檀玉笛按珠喉，韵衍长江不断流。未识金陵散花女，名优与竞竟谁优。
听昆曲长生殿寄青凤二首 其一	[当代] 傅义	双星炳耀长生殿，匹马凄凉剑阁峰。地久天长仍有尽，广寒仙殿岂重逢。
读青凤散花精舍绝句二首 其二	[当代] 傅义	秀眉青眼向通眉，策骏拿云与并驰。花下閒调百灵鸟，纤喉婉转叫人痴。
读青凤散花精舍绝句二首 其一	[当代] 傅义	风仪着实副威凤，慧黠还真如小狐。不悉心中多几窍，时时惊煞老糊涂。
春日偶成	[当代] 傅义	春寒料峭雨意浓，日盼东皇解冻风。望眼欲穿仍悄悄，书城且自乐融融。
梦往教室授课二首 其二	[当代] 傅义	鸡声灯影一毡寒，课未研成寝未安。桃李春风含笑日，犹馀苜蓿昔时盘。
梦亡姐	[当代] 傅义	享罢高龄八十馀，九泉情状竟何如？仍如昔日怜阿弟，千里冲寒问起居。
梦往教室授课二首 其一	[当代] 傅义	步下教坛不计年，春风春雨渺云烟。平生事业真如梦，欲往从之已惘然。
致晓华女弟二首 其一	[当代] 傅义	归途应见岭南梅，占得机先正盛开。惹袖馀香在何许，锦囊摄入化琼瑰。
致晓华女弟二首 其二	[当代] 傅义	魏台应未上莓苔，十扣邮箱九不开。今已年关来索债，青钱万选汝多财。
归国吟	[当代] 傅义	天涯离索眼谁青，也了人间一段情。收拾琴书归去也，劈开风雨挟云行。
往游珊瑚岛遇大风浪不及而返戏作	[当代] 傅义	珊瑚岛上访多娇，倩影纷纷舞细腰。可恨风姨横阻扰，分明妒火眼中烧。
宠犬	[当代] 傅义	气壮如牛驯似羊，依偎常惹绣裙香。相携入海亲溅涤，妒煞衣冠白面郎。
袋鼠	[当代] 傅义	尊容高据国徽上，宁不光荣不伟观。却有草间同类者，无端竟作鼎中餐。
饮酒歌四首 其四	[当代] 傅义	每逢佳节更思乡，昼夜欢腾中国腔。散场工人最忙碌，空瓶满野大车装。
饮酒歌四首 其三	[当代] 傅义	葡萄美酒满城香，白绿红蓝任意尝。不许少儿沽酒去，怕他贪饮醉成狂。
饮酒歌四首 其一	[当代] 傅义	文星多自酒星来，为润诗肠欲举杯。游子娱亲空有愿，满城无处觅茅台。
饮酒歌四首 其二	[当代] 傅义	北京烈酒二锅头，一两五角皆可售。折价忽闻增十倍，始讶身在大洋洲。
醉吟	[当代] 傅义	三杯入肚气如虹，万里云天一望空。诵罢坡仙长短句，自家高唱大江东。
饮茶	[当代] 傅义	不知两腋忽生风，只觉云游入太空。下视西湖天竺外，有人招手似卢仝。
又	[当代] 傅义	雏鹰初试簧，嫩柳摇新绿。倚树听娇音，青春诚可复。
潭柘寺	[当代] 傅义	独立群山中，惟邻潭与柘。香烟袅袅升，欲挽云同舍。
月季花	[当代] 傅义	赫赫骄阳毒，凛凛严冰酷。无怀天地宽，开落任往复。
杂诗	[当代] 傅义	君自故乡来，雪馀何所见？默然如未闻，但道身犹健。
寒夜	[当代] 傅义	天倾地轴坼，万户丧其宅。寒栗念灾黎，度兹风雨夕。
婺源三首 其三 江湾	[当代] 傅义	红灯满街挂，木石尽荣华。更有榛墟处，今将圣地誇。
题画马和裴智	[当代] 傅义	睹影亦堪骄，骁腾惹梦遥。胸怀果千里，寒枥即青霄。
九四初度感怀 其四	[当代] 傅义	一生低首向韩苏，浩海雄涛孰可如。生也有涯须惜福，老而无餍是耽书。上窥姚姒茫无际，俯弄孙曾乐有馀。后院丹樨蓬勃发，含苞欲放此其初。
九四初度感怀 其三	[当代] 傅义	九十三年如一瞥，蓦然回首亦吁噫。正当孽海横流日，恰是高山仰止时。局促辕驹难展足，飞腾河鲤易伤鳍。文章未必关穷达，无限上纲诚足悲。
九四初度感怀 其二	[当代] 傅义	洙泗家风润泽深，年方舞象效哦吟。离乡负笈奔千里，古庙青灯惜寸阴。勉称恩师传钵意，难忘慈母倚闾心。寒窗伏案咿唔夜，犹自青青似子衿。
九四初度感怀 其一	[当代] 傅义	境地平和心态宁，夜来风雨不须惊。沧桑久历身犹健，茶饭俱甘神益清。坐拥书城堪笑傲，梦游阆苑任从横。平生自哂无奇志，只爱诗骚是正声。
无欲斋主览拙著两宋四大家词札记旋贶瑶章赋此为报	[当代] 傅义	两宋词宗萃越吴，英华细咀慎无诬。裁云镂月传千首，浅酌徐斟伴一壶。天抹微云情缱绻，楼嵌七宝语枝梧。瓣香畴昔朝谁拜，却是雄豪辛与苏。
姑苏林得愚《两宋四大家词剳记》贻玉赋谢	[当代] 傅义	已退应休聊破寂，孜孜兀兀又穷年。书香试欲深谙味，根钝殊难解悟禅。每愧惊人无一语，徒思学古累千篇。荧屏今喜多新俊，若汲清渊不竭泉。
苦恋	[当代] 傅义	平生碌碌无他好，苦恋床头几卷书。方握圆珠涂草草，忽依方几梦蘧蘧。新来手倦废雕琢，久已心疲讹鲁鱼。恍若髯翁送藜火，萧然四壁夜窗虚。
闲题次叶子韵	[当代] 傅义	老已无机心不惊，青山一抹向门横。岫云游憩皆随意，檐雀飞鸣各称情。也往空间营小筑，肯来同好乐相迎。批风抹月芸窗下，点水穿花梦屡萦。
闻丰城笔会寄剑川剑尘	[当代] 傅义	笔阵纵横吾故乡，骚心剑气共飞扬。双栖不羡凌烟阁，一跃旋成水族王。谁料狴犴藏宝物，终凭牛斗识寒芒。登楼北望遥相祝，新淬泉阿愈赫皇。
炉畔	[当代] 傅义	寒灯枯坐独支颐，何所追求何所思？栩栩忽成庄子梦，孜孜犹诵放翁诗。情难适俗心空壮，墨未生花笔不奇。炉畔闲观人煮茧，轻轻抽取一丝丝。
自题吴梅村七律诗选后	[当代] 傅义	倜傥风流乐少年，兰情绮思正芊绵。何期桑海惊全变，空匿林泉难稳眠。蹄袖缨冠皆桎梏，残山剩水枉留连。堪怜欠死长追悔，忍受灵台利矢穿。
登滕王阁	[当代] 傅义	临江杰立记前尘，日月增华又一新。恍若星辰遥可摘，顿忘须发皓如银。惊神泣鬼诗千祀，赏舞听歌酒几巡？百蝶纷纷飞不去，秋风秋雨未曾泯。
致倚云	[当代] 傅义	日边红杏四时开，似绮如霞天剪裁。只向仙风微颔首，不容玉蕊玷纤埃。临窗缱绻清宵月，溢椟光华艺苑瑰。为甚黄花偏瘦损，卿云应是护多才。
辛亥百年书感	[当代] 傅义	奔走呼号振聩聋，愁难一役毕其功。三千年制摧能倒，亿兆民心恨尚空。龙去鼎湖阴影在，鹃啼蜀道几时终。姓资姓社休重说，天下喁喁是姓公。
重九花影惠玉次韵为报	[当代] 傅义	满城风雨暮天低，囊有南针路不迷。济胜具衰无处买，生花笔好待谁题。霜枫红透行行树，岱岳青浮步步梯。毛羽初丰舒翅雁，凌空劲舞与云齐。
答远次友人韵	[当代] 傅义	独立苍茫谁解愁，白云空绕远峰头。才磨铁砚消荷月，又犯霜风吊菊秋。暮鼓僧归黄叶寺，朝花客采白蘋洲。已怜犹恨滩头水，曾挟长江滚滚流。
蓼青闻沿江连日暴雨驰简问候予暂寓赣南幸无恙书此报慰	[当代] 傅义	旱魃为殃已太多，彼苍翻又决天河。还劳著意怜衰老，旋见驰笺问若何。鸿雁唳空悲失所，蛟螭舞爪恶掀波。馀生且幸章江月，肯照征蓬自在过。
霏微细雨自杭以咏松为老师寿见贻书此和之	[当代] 傅义	历劫千年患百重，茫茫云海尚能容。风涛鼓吹皆堪乐，梅菊联盟亦不庸。度日甘同杯水淡，化烟留作墨香浓。霏微酥雨为滋润，远自飞来湖畔峰。
重访爵誉村	[当代] 傅义	流转风光七十年，堂皇祠宇尚贞坚。重烦父老循前迹，犹觉书声振耳边。俊翮雏鹰心自奋，馀音锦瑟手空传。昔时回访今谁在，堕泪碑前一黯然。
和云中鸾咏鲁迅	[当代] 傅义	深明大厦仗谁支，不复彷徨无所之。奋臂河山再造日，高声呐喊竟过时。风云为态仍多变，金玉其心在自持。他日相逢须一笑，并肩同拜杜陵诗。
重游龚公山宝华寺	[当代] 傅义	梵天也与时俱进，琳宇莲台又一新。已见寒山成富丽，应能孽海起沉沦。千年银杏留香久，七级浮屠历劫频。灵鹫飞来惊四顾，蒲团辉映尽金身。
次韵答南徐月	[当代] 傅义	池荷赏罢赏江枫，又赏寒梅眼不蒙。忍看愁云横北固，祈传佳讯藉东风。双双鸥鹭相呼里，渺渺蒹葭弥望中。千古青山仍永在，插天宁阻一征鸿。
次和剧饮千杯江右年会邀客诗	[当代] 傅义	快意东风二日邀，春寒料峭一时消。行看入苑花迎面，更谢临门柳折腰。局促身如嘶枥骥，飞扬心逐挟云雕。唤醒负笈当年梦，欲返羲车趁热潮。
随江右同人谒快阁	[当代] 傅义	议罢社中公共事，澄江一道踏春晴。原知高阁名惟故，得沐遗风眼益明。胜迹有灵难毁弃，诗疆无际可纵横。整襟齐下涪翁拜，谨守新盟续旧盟。
辛卯人日随孙曾辈游戏沙洲	[当代] 傅义	掀襟脱履作春游，只觉浑身是暖流。十里金沙争垫足，一方花帕也蒙头。随挥老掌当钢铲，戏共曾孙掘小沟。九秩憨翁今九岁，天公惠我特温柔。
新春赣南诗协招饮分韵得堪字	[当代] 傅义	座有吟朋兴最酣，况逢佳日正初三。一番笔墨纷挥洒，万里江山共笑谈。章贡清流楼畔合，春秋雅趣杖边探。平生所恨惟贪酒，半两沾唇便不堪。
山鸡次和无欲斋	[当代] 傅义	山鸡惜羽自多妍，令色鹦哥实可怜。彭泽有园惟抚菊，巴渝何日不悲鹃。每持秦镜诛群鬼，且伴银蟾度此年。凓烈风寒珍重了，背鲐留曝艳阳天。
新修储潭庙	[当代] 傅义	古庙重光轮奂新，威灵应可福斯民。人间今有三清殿，天上长颁四序春。系缆渔归堪佐酒，蔽空榕荫最怡神。住持倘肯容栖止，愿乞黄冠终此身。
赴虔车中得南徐岁末诗次其韵并寄网上诸吟友	[当代] 傅义	无须仆仆畏风尘，不翼而飞梦是真。净几明窗新卧室，拈须抱膝旧吟身。随缘发兴聊寻乐，急就成章岂足陈。忽见横斜一枝出，岭南应可报先春。
庞坚先生续满城风雨近重阳成篇见示谨步原玉	[当代] 傅义	满城风雨近重阳，侧目遥观倚曲廊。灿烂云烟工诡谲，苍茫陆海幻炎凉。摇摇欲坠雕梁腐，冉冉徐飘断简香。安得醍醐倾广宇，不容腥秽涴人肠。
岁末有寄次和简素	[当代] 傅义	早将白苧换青丝，蛰伏宁思犹有为。蹀躞黄花全谢处，低徊红萼欲开时。闲吟风月忘身老，细品姜吴学步迟。忽忆江枫方鼎盛，金陵引领最高枝。
次韵和紫箫偶忆诗	[当代] 傅义	月影朦胧一梦中，诗情酒兴益争浓。方思翰墨流千载，已觉关山阻万重。人境惜无青鸟使，仙源苦被白云封。老来忽忆当年事，都付层霄几杵钟。
送秋	[当代] 傅义	平生不作悲秋赋，草草杯盘且送秋。别有离肠容汝去，只馀残梦为吾留。芦花瑟缩愁将甚，枫叶飘零恨岂休。菊酒新醅堪一醉，羲车安睡好寰游。
喜高凉见过梅云作陪	[当代] 傅义	吟旆遥临倒屣迎，庭前鹊喜亦嘤鸣。客中奉客惟香茗，诗界谈诗有慧睛。一苑百花多缭乱，千年四海几澄清。旗亭在迩相呼去，肝胆还应酒共倾。
次韵搭花影•兼简晦窗	[当代] 傅义	丹山雏凤出丹林，冲破寒空暮气侵。劲羽初丰思远翥，前途奇峻愿多斟。镂冰可哂偏增趣，守璞能安且遂心。深庆骚坛擎旗手，传针有道实堪任。
江右梅云渔歌草啸殊熠暨惜梦兜兜邀饮	[当代] 傅义	趋诣章门翰墨林，西风空挟暮寒侵。雨连新旧俱无间，月有阴晴且共斟。文字千秋崇盛业，醇醪一盏慰私心。萧萧白发羞称老，巨鼎思扛力未任。
屏前寄月明女史	[当代] 张月宇	葡萄熟酿绯红酒。指捻高杯大于斗。宿醺绮梦无时无，眼中之人有时有。恃材跋扈得豪雄，巾帼律诗谁抗手。鞺鞳声闻魏室钟，气势阵列盛朝缶。孤高一曲众喁喁，谦冲独许谁否否。生涯我滞庾岭南，乔迁君达津门右。慕蔺攀嵇四载馀，两度寄声当覆瓿。耿介骚坛百十人，君之仇敌吾之友。
秋忆 用飘然兄《枫桥》韵	[当代] 张月宇	寤坐残秋心烈烈，霜寒孤馆衾如铁。当初绝袂水之湄，一夜芦花飘作雪。风中一步一回眸，从此天涯岁月稠。同梦未曾消旅恨，殊途岂肯断离愁。时翻匣底惊鸿影，纵有千言喉舌梗。重到天台路已荒，危阑独抱衣衿冷。经年犹喟酒难酣，吾在红尘汝在庵。啼彻鹧鸪春雨里，谁怜羁客自江南。
七绝八首 其七	[当代] 崔荣江	生涯如盏喜悲盛，敲壁犹传厾玉声。合空浊清还本色，肯邀一月落澄明。
七绝八首 其四	[当代] 崔荣江	春约经年尚未更，两眸念想总盈盈。酥泥但拨寻消息，嫩绿传音已一程。
七绝八首 其五	[当代] 崔荣江	换试春衫不合身，衣宽肩窄差相匀。莫推裁手粗心误，合是相思总瘦人。
七绝八首 其六	[当代] 崔荣江	多舛行藏愿不如，心芜乱漫讵轻锄。趋行合悔无聪耳，未辨荆榛叫鹧鸪。
七绝八首 其一	[当代] 崔荣江	花事明妍待善营，勿将草语作言轻。与人也说留春计，微许青春亦可争。
七绝八首 其二	[当代] 崔荣江	一空晴好燕相争，嫩叶新条也矫情。属意偏怜看草长，酥泥分坼有春声。
七绝八首 其三	[当代] 崔荣江	莫道东君忒吝情，桃枝三月未红生。春尖已破垄头土，胜似花开一树明。
与梅花三首 其三	[当代] 崔荣江	身倦无心理鬓云，颜容菱镜两相分。托鸿非是秋风季，空让梅花缀一文。
与梅花三首 其二	[当代] 崔荣江	君许梅花一鬓开，心笺便付与君裁。十年未见君题字，却著闲愁照镜台。
与梅花三首 其一	[当代] 崔荣江	斯言独与故人听，漫道经年枉瘦形。君许梅花簪鬓久，何将故事列曾经。
有梦	[当代] 崔荣江	殊好棠棣枉客思，新开烂漫便人持。萦肠多是愁滋味，枕梦犹怀那一枝。
龙舟竞渡	[当代] 崔荣江	遏浪争飞百十梭，喧阗两岸潜鼋鼍。楚魂犹助排头桨，胜鼓一通响汨罗。
儿时回忆 其二	[当代] 崔荣江	曾经白眼许常斜，枵腹宽肠食怨嗟。何必存来生块垒，流年一去不能赊。
儿时回忆 其一	[当代] 崔荣江	犹思龆龀忆无邪，一水闻荷又捉虾。清泚谁污成垃圾，而今不见小莲花。
红诗二首 其一	[当代] 崔荣江	一擎大纛百年功，寒浸炎蒸不褪红。但拾金瓯犹铸鼎，谁人得撼九州同。
红诗二首 其二	[当代] 崔荣江	八面风云一帜兜，崔嵬凌绝瞰蚍蜉。红旌肆意遮南北，不废江河万古流。
昭君	[当代] 崔荣江	大漠关山隔一涯，肯教箫笛换胡笳。兹心犹系沧浪水，汉月明时许浣纱。
戏题花和尚	[当代] 崔荣江	敢拈瑰蕊冠名儿，雁柱弦停换竹篪。不以袈裟遮倜傥，木鱼敲在落花时。
无题三首 其二	[当代] 崔荣江	文心但剖拟莲开，每瓣花开每细裁。一缀清漪香两岸，不循走马到章台。
无题三首 其三	[当代] 崔荣江	襟怀窬木勉为舟，戛浪行藏谁与谋。独去江天三百里，白云与我两悠悠。
无题三首 其一	[当代] 崔荣江	莫怨清寒延客禳，玉尘得覆作霓裳。且许折梅支瘦骨，纵无脂粉也生香。
新闻有说京城浸水	[当代] 崔荣江	天上人间第一城，朝歌谁唱舞升平。龙涎无趣三更滴，是夜江湖漫帝京。
春行二首 其二	[当代] 崔荣江	黄泥一径许青遮，缭绕春炊又几家。布舄成行沾好绿，循香生处例看花。
是夜雨停，新月初升偶题	[当代] 崔荣江	霁月檐头挂夜初，窥窗还怯略踌躇。人邀并作灯前客，莫吝清华照读书。
春行二首 其一	[当代] 崔荣江	一醒勾芒百绿生，东风无脚也随行。偏心先染江南岸，再放夭桃灼北城。
七绝十一首 其十一	[当代] 崔荣江	君心明月并昭彰，万里蓬征许一望。我借姮娥说圆满，回文得慰两愁肠。
七绝十一首 其十	[当代] 崔荣江	秋月今宵映未央，依窗挼袖忆行藏。水云时幻不堪托，唯借清华寄故乡。
七绝十一首 其九	[当代] 崔荣江	生涯萍梗惯离分，折柳长亭笑别君。莫叹蓬征多硉矹，我心犹可逐高云。
七绝十一首 其八	[当代] 崔荣江	偶将心核种桃儿，廿四风徊待有期。一脉春思生作粉，开花时节折于谁。
七绝十一首 其七	[当代] 崔荣江	荷角樱唇两点朱，小舟撑远且为庐。藕花深处轻轻问，腕底情丝早系无。
七绝十一首 其六	[当代] 崔荣江	一掸笺尘读旧章，心槎夤夜复沧浪。行间依旧耽情句，偏又残钩照两忘。
七绝十一首 其五	[当代] 崔荣江	明月如心缺亦明，新词拙短也芹诚。惜君未刻三生石，枉负今宵是好晴。
七绝十一首 其四	[当代] 崔荣江	阖帘长睫隔纤尘，养澈秋池润一春。无那流年褪颜色，为君留却是天真。
七绝十一首 其三	[当代] 崔荣江	谁教愁重压眉低，一帕金丝不肯提。怕绣鸳鸯生好梦，醒来人却隔东西。
七绝十一首 其二	[当代] 崔荣江	隔年犹忆傍花时，花首羞为客久垂。但得心香呵一掌，于今不复折他枝。
七绝十一首 其一	[当代] 崔荣江	碧落方塘两辟尘，芰荷微曳水微皴。遥看明月生清白，为我中宵照一轮。
雄鹰	[当代] 崔荣江	凿埘于尔等悲哀，故向高峤辟望台。尚觉浮云遮远目，扶摇长翮接风雷。
约得梅花一处开七绝辘轳 其三	[当代] 崔荣江	半世磨砻不自哀，岂循走马醉章台。眼横梁苑红皆俗，约得梅花一处开。
约得梅花一处开七绝辘轳 其二	[当代] 崔荣江	欲赊清馥兑新醅，约得梅花一季开。每饮伊香醺客日，卧横枝处听春雷。
约得梅花一处开七绝辘轳 其一	[当代] 崔荣江	约得梅花一季开，蓬心不复久徘徊。青衿始烙春之吻，教藐余红等劫灰。
题与网友骨灰	[当代] 崔荣江	如许斯人每自哀，真情阑外怯徘徊。空教瘦骨流年朽，讵忍扬灰说未来。
题网友牛娃	[当代] 崔荣江	牛背宽宽小子凭，归来未辨草遮塍。失蹄翻转遗横笛，便有春心吹不能。
为友周岁小儿生日题	[当代] 崔荣江	董道蹒跚起岁斯，济沄帆系凤雏儿。尘风不碍汎千里，卓立人间待有期。
不悔	[当代] 崔荣江	不悔流年半劫灰，斯辰添筑愈崔嵬。教人已执天工楔，可并春音击一雷。
秋塘	[当代] 崔荣江	薄衣一领抵秋寒，昨夜霜披十二栏。剩有残荷多病骨，平塘与我对相看。
苇塘	[当代] 崔荣江	恰遇关关唱苇青，翻将往事著伶仃。王雎纵是多情语，愁压眉时不忍听。
荷塘	[当代] 崔荣江	清泚皴风动绿圆，藕花生处几嫣然。闲舟肯载香浓处，许我花深试一眠。
柳塘	[当代] 崔荣江	春荇翻塘羁鸭迟，绦条风后懒空垂。时人未竟吟春句，燕子争先剪一诗。
与海外千万游子二首 其二	[当代] 崔荣江	讵忍夷风蚀岁华，迷眸也喜故园沙。银钩无别神州月，毕竟他乡不是家。
牡丹	[当代] 崔荣江	富贵纷纭并玉彰，岂凭天赐有天香。曾经傲骨焦三段，一别长安到洛阳。
无题	[当代] 崔荣江	巫山云梦愿相违，空诩鹣鹣两地飞。遗有情丝仍不剪，穿针连却故人衣。
与海外千万游子二首 其一	[当代] 崔荣江	千花千叶肯知恩，散却形骸抱老根。一任风戛三万里，尘身依旧故乡痕。
青蛇与白蛇	[当代] 崔荣江	千年蹇涩幻灵身，一坼天罾堕俗尘。主婢双姝皆国色，忠心略向小青匀。
闻富士康十连跳二首 其二	[当代] 崔荣江	血汗赊钱换食衣，万人蹇命一人肥。汶汶未了余生事，此去黄泉唤不归。
槐花二首 其一	[当代] 崔荣江	懒著胭脂媚眼瞳，玉铃千挂逗春风。韶华纵老寒旻手，槐子犹能抵落红。
槐花二首 其二	[当代] 崔荣江	身无绰约竞妖娆，伫守柴门愿寂寥。借得三分春秀色，玉花一样缀青髫。
桃花九咏 其八	[当代] 崔荣江	春风一朅剩伶仃，倏忽轻肥现瘦形。灼灼憾成身后事，百花开处自飘萍。
桃花九咏 其九	[当代] 崔荣江	东君始乱继相轻，也若尘怀几易更。自把香心斯片片，落花时候恨声声。
闻富士康十连跳二首 其一	[当代] 崔荣江	蚳蚁微螨自惜身，龙孙何跃瘗嚣尘。宏场疆域成枵腹，不日堪吞第十人。
桃花九咏 其五	[当代] 崔荣江	苶然无趣懒凭窗，怕见夭桃逊脸庞。莫道春红多的皪，崔郎此处未成双。
桃花九咏 其六	[当代] 崔荣江	枝梅颜老已羞遮，欲染红颜无处赊。跟进春风三五里，野村溪畔有桃花。
桃花九咏 其七	[当代] 崔荣江	千红次第著芳菲，斗罢娇容斗瘦肥。皪荦花前谁寂寂，桃花片片缀人衣。
桃花九咏 其四	[当代] 崔荣江	三月何枝不懒庸，山陬桃粉写从容。萧疏得染伊颜色，一陌春情到此浓。
桃花九咏 其二	[当代] 崔荣江	得剪红褋顾自披，妖娆无忌客谗辞。东风既许拼烂漫，且让青春占一枝。
桃花九咏 其三	[当代] 崔荣江	心核畴日结缘因，蹇涩修成豆蔻身。初试春风愁乍起，赏花不是种桃人。
桃花九咏 其一	[当代] 崔荣江	讵忍评章墨不公，阊风一样久磨砻。无非烂漫言春事，老杜何由薄粉红。
饮酒二首 其二 屏前坐待人不至	[当代] 崔荣江	小约屏前说晚春，天长时慢最熬神。底事迟迟人不至，更声已断到鸡晨。
饮酒二首 其一	[当代] 崔荣江	饮罄杏花三五壶，频呼小二续时无。豪兴未至情深处，且赋新词作酒沽。
夜惶惶苦不得诗	[当代] 崔荣江	晴光但护月圆期，正是凭笺弄句时。无那牵肠人不在，更深未得一言诗。
月夜独孤听琴	[当代] 崔荣江	危檐挑月渐西偏，竹影摇窗品夜弦。徵变悲音弦欲断，婆娑应可慰无眠。
无题三首 其三	[当代] 崔荣江	横空雁字寄秋书，万事成灰底事余？一脉香心浑不死，真情到老似当初。
折梅花	[当代] 崔荣江	梅花又是雪中开，小萼羞羞绽几腮？折却寒枝呵在手，为伊插上镜花台。
无题	[当代] 崔荣江	情深一尺任君裁，莫叫相思两地猜。江南红豆多采撷，心芽生处借春栽。
为仙子新婚贺三首 其二	[当代] 崔荣江	云水高清小月斜，仙姝一籍作娘家。但嫁蜀门为蜀妇，送伊新赋伴琵琶。
无题三首 其一	[当代] 崔荣江	燕梁无力筑新巢，屋漏缸残任雨敲。何碍逍遥研一墨，春风得画上眉梢。
无题三首 其二	[当代] 崔荣江	身似蒹葭待梦醒，白头今始为君青。欲谙心底千般诉，且向清风一渚听。
咏柳如是 仆池	[当代] 崔荣江	秦淮如是有其名，岂独歌弦动九城。持节莲池甘赴死，东林魁首不如卿。
咏吊柳如是	[当代] 崔荣江	烟云几度幻沈浮，玉殒香销瑟瑟秋。明月秦淮仍两映，蘼芜遗却绛云楼。
为仙子新婚贺三首 其一	[当代] 崔荣江	前生许是种仙根，底事一朝谪蜀门。春赠和阳薰牖日，檀郎欣沐小唇痕。
客苗家	[当代] 陈振家	蕨菜蕉花野苋羹，山猪狐鼠间相烹。一张蒌席无宾主，数瓮村醪任虎鲸。火米初尝添兴味，苗歌偶听品风情。天涯自有异乡友，醉意豪言杂笑声。
有所思	[当代] 陈振家	亦归林下就萝蒿，洒脱难偕彭泽陶。两手漫生樵斫茧，浑身尽带牧牛臊。歪诗千首同鸡肋，弱命一条如雁毛。即有琼琚无处赠，美人见我已先逃。
咏柳如是，瞠目于其才。	[当代] 崔荣江	未必秦淮尽媚虞，香楼帘幔掩明姝。遍寻白凤当如是，纸贵何尝指洛都。
雨后观山	[当代] 陈振家	舍前舍后尽青峰，如海繁阴径半封。小雨才收天放好，疏花乍绽蕊还慵。绿侵幽砌春菲郁，鱼跳泉矶生意浓。竹笠芒鞋歌啸去，坐观晴后俏山容。
即兴二首 其一	[当代] 陈振家	寂寂苍株悬薜萝，萋萋青草漫岩阿。千山无语窈然好，一鸟弄声幽趣多。世上最忙唯蝼蚁，眼前大事只吟哦。无为之论信非谬，且借烟岑营我窝。
即兴二首 其二	[当代] 陈振家	判袂鮀江五度秋，纷华挹谢窜琼州。泥中濯足原无必，尘里看人谁与俦。丘壑情怀缘本性，庙廊经纬待名流。希夷之道诚吾道，林薮清和气象悠。
春日偶作	[当代] 陈振家	祸福无门休设樊，殊方五载类人猿。毒蛇惯见浑无事，野兽相逢照不喧。日费周身三斗汗，夜依一榻百蚊烦。钟期自比冯欢乐，曳尾涂龟原未冤。
抱子问病县城	[当代] 陈振家	赤脚医生药不灵，偕妻抱子就长程。电筒危径杂萤火，蛙鼓荒丘伴兽声。认路绕村心逼急，挡风遮日伞频撑。归途方半金乌落，百里仓皇只趱行。
看海南人过年	[当代] 陈振家	纳新送旧各张罗，或杀阉鸡或大鹅。香饭能供诸路客，美醪可醉百颜酡。鲜衣贺岁妆儿女，爆竹迎春积笸箩。坐守元辰交正点，看谁燃放炮声多。
幽夜	[当代] 陈振家	西崦岭树堕残阳，惯把粗粮哄饿肠。入夕狞山浮怪脸，映灯瘦影抹颓墙。不平箱盖权书案，折皱封皮暂纸张。信手当前又成律，微吟堪狎不须伤。
自食	[当代] 陈振家	自效锄犁万里赊，天涯落藉野人家。炎云一片依岩树，身影四时随野花。苔印猄踪溪水隔，瘴迷鸟道岫阳斜。山乡穷僻谁存问？独掇残枝烧晚畲。
获狐	[当代] 陈振家	山中无果苦饥狐，忍困冲寒出岭嵎。当路已然张圈套，触机不料似悬壶。动唇颇觉近卑鄙，得手如何非丈夫？休道相残人兽事，细观世态也无殊。
柬友人	[当代] 陈振家	远流岛国更谁亲，百匝青山为四邻。刺绣地球飞雨汗，经营茅屋避风尘。敲诗觅韵驱寥落，斫木耕岩度陋贫。冀北遗群无此马，勿询海角灌园人。
山园	[当代] 陈振家	地面易求应不诬，晨昏不怠力挥锄。诛茅斩棘烧荒野，移石平畦插薯蔬。菜甲离离来贼兔，地瓜鼓鼓惹贪猪。残根碎叶留凭吊，跌坐园头徒叹嘘。
山间	[当代] 陈振家	峰连岭结翠屏环，人在烟萝水石间。老树悬藤常带雨，低云携雾半遮山。枯枝狼藉村夫影，败叶萧衰游子颜。饮谷栖丘已成性，百重岩户努登攀。
开垦	[当代] 陈振家	青山缺处喷丹阳，自垦荒阿圃一方。刀削高天云数片，锄翻大地甲千张。汗流胸背连腰湿，花拌泥巴闻土香。恍见瓜蔬逗人爱，饥肠鸣叫劲尤昂。
居于山间，碾米要肩挑至邻乡，抄小路尚须八、九里	[当代] 陈振家	谷粒平挑一担金，翻山越壑汗涔涔。草长径黑常亏失，路远肩酸屡觉沉。独木桥横凭壮胆，噬人蛭丑总烦心。苦辛已惯了无事，轻负鹧鸪鸣叫深。
答远朋有寄	[当代] 陈振家	国中何处供弹铗，山里有田权退耕。茅舍不修真陋室，典书难觅似荒城。还将努力求温饱，未敢奢言问锦程。应信固穷原亦命，青山绿水暂忘情。
探亲	[当代] 陈振家	应召天涯绣地球，慈颜一别又三秋。薪柴百担换阿堵，往返双程苟可求。依旧穷途流浪汉，再登瀚海逐波舟。料知堂上遥悬望，忽触孤襟无限愁。
哀硕才先生	[当代] 陈振家	精铓百炼世间寥，倚马文思才气饶。荆汉谁人怜卞玉？上林无处歇鹪鹩。宋朝士子爱高帽，楚国嫔妃惜细腰。白雪难求谁属和，香兰竟判作蒿萧。
戏效《北荒草》三章 其二 斫柴烧水	[当代] 陈振家	加之刀斧意何来，借尔焚烧水可开。凡属秽芜成累赘，祇资炉灶作燃灰。咝嘶泪诉燔燎苦，毕剥声传挣扎哀。交付祝融唯毁灭，此中或许有良材？
月夜	[当代] 陈振家	云波漾月似漂舟，夜色清凉水样柔。乱砌草丛鸣蟋蟀，远山林际叫猿猴。人生原本如行梦，世事从来易惹愁。值此良宵堪咏啸，十分平淡亦风流。
戏效《北荒草》三章 其一 矜牛	[当代] 陈振家	砸地掀天抡一鞭，千山万谷应声连。满坡食尔有青草，百事听吾合自然。此背堪骑唯老子，今朝司令属苏仙。倦时驱向栏中去，好梦依稀到日边。
感事	[当代] 陈振家	灵魂挣脱九重围，换得终年伴翠微。能悦身心情不少，可膏齿吻物偏稀。才逃有口申公豹，难做无钱司马徽。幸赖樵柴时见鬻，趁墟庶允换甘肥。
感琼海农妇终年艰辛有赋	[当代] 陈振家	朝朝劳作到田头，戴月披星干未休。劳力一员均八亩，尽年三插接三收。归家村口寻儿女，持火篱边喂豕牛。岁岁如斯无怨怠，海南农妇实堪讴。
山叟	[当代] 陈振家	褴褛衣衫短棘须，肩扛椽木出山隅。身承重压色如酱，腰挂刀篮体垢污。小憩茅棚消口渴，闲聊年景话农需。竹筒水火交攻罢，吞雾嘘云肢骨酥。
营家	[当代] 陈振家	自赋于飞事渐多，诛茅盖屋尽张罗。瓜棚菜圃安平谷，鸡舍豚栏置后坡。近涧水边栽竹子，傍家岭侧植菠萝。俨然家当颇庞杂，蓄给唯求鼓腹歌。
偶就寄远	[当代] 陈振家	孔方小子困雄豪，削铁之精作菜刀。无食相如难洒脱，缺衣曾子不时髦。枉痴黄卷成寒士，却看白丁加紫袍。未解卫公偏好鹤，休将捷巧责猿猱。
文革期间有朋逃港感而赋此	[当代] 陈振家	尘劫难容文化身，抛家离土窜西邻。敢将微命托鱼鳖，不信大千皆棘榛。岂有罗经充向导，但张蒲席付风神。任人咒骂花岗石，无角无牙一小民。
静趣	[当代] 陈振家	大美无言饶妙趣，寂寥有味我能尝。或邀活水论丝竹，更觅古榕谈汉唐。岩鸟情长传巧韵，野虫兴至发吟章。闲来常与青山对，共怪白云缘底忙。
一春苦旱因成一章	[当代] 陈振家	似铁田泥难务耕，枯焦杂草剩蔫茎。雨星偶洒两三点，雷鼓偏搥几百声。人定胜天虽见说，龙停司泽岂能成。彼苍莫也胸襟窄，计较凡夫懵懂情。
山野放言	[当代] 陈振家	朝斫薪荛暮汲泉，山如太古日如年。吟诗颇费搜肠劲，趁草无须洗足眠。辙鲋但求升斗水，泥蛙只恋井中天。种桃道士莫相扰，唯信庄周至乐篇。
寄远二首 其二	[当代] 陈振家	南国仙姝有妙颜，秋深莫唤远鸿还。崖斋静谧堪参道，岩洞幽深好闭关。浪笑榴花仍媚日，沉言兰草自依山。是非尘里休多问，不悔迢迢到八蛮。
寄远二首 其一	[当代] 陈振家	莫叹严霜草木摧，交春自可听新雷。暖回定见冰山化，忧剧须防玉树颓。看不破时都是恨，悟潜通处尽成灰。古来世事皆如此，何必愁烦放不开。
山居漫兴	[当代] 陈振家	愚庸原本即神仙，除却歌吟无别牵。绕砌花光迷赋笔，临门山色滴诗笺。细聆泉韵酣丁夜，闲听禽音悦午眠。似此风情留自用，岂能轻与达人传。
思客	[当代] 陈振家	林径榛荒石发霉，谁人敢到破岩隈。方圆廿里乏墟镇，翳蔽四围唯木材。偶有山肴宾不至，苦无荤菜客成堆。群鸡今下成筐蛋，何处好风吹友来。
看虫	[当代] 陈振家	兴至有时心似童，特来四处看昆虫。悬枝筑宅怜蜂巧，缝叶为巢叹蚁聪。身小蹦高怔蚱蜢，足多行笨笑蜈蚣。自归林下无它念，常放形骸草莽中。
虫谊	[当代] 陈振家	鸟兽等多称近邻，山居应数小虫亲。青蝇不怫庖厨简，黄蚁未嫌家主贫。桌上蜚蠊勤抹扫，房中蚊蚋助吟呻。夜深莫怕无相伴，侍枕虱奴关照频。
又读史二首 其一	[当代] 陈振家	读罢青篇梗在喉，无多泪伴古人流。秦坑士死泥肥沃，湘水人沉浪静柔。恶木秽墟狐鼠乱，怒雷激雨夕阳收。千秋丕训谁留意？照样奸欺播九州。
又读史二首 其二	[当代] 陈振家	兴亡看腻郁孤怀，人类生成便怪胎。至圣难包医百病，乾坤注定合多灾。因花恨雨总偏激，为月忧云何苦来。作一回人岂容易，得看开处且看开。
又寄	[当代] 陈振家	幽深穷峪一寒家，毗有毒蜂邻有蛇。客少免开陶令径，名微未种邵平瓜。清宵伫看月摩竹，向晓游观露着花。一担薪柴百斤足，唯将此事对君夸。
得穷	[当代] 陈振家	终年免虑富招灾，贫困堪称一笔财。桌上无肴腥秽减，肚中易饿胃肠开。能耽绮句人皆怪，懒去关门贼不来。耕石锄山种庄稼，樊迟学了学颜回。
诗事有答	[当代] 陈振家	人酿琼酥我得糟，俨同猴子著青袍。恨无越女穿珠手，空羡仙家切玉刀。名作夺胎生割剥，笔杆敲额死相鏖。承君谬奖真无赖，准把嘉言作慰劳。
荒乡性灵	[当代] 陈振家	人事炎凉都饱经，劳心无术且劳形。风云纷郁任多变，山水相随得至宁。木薯菜根翘腿嚼，苗歌琼曲晃头听。有时击节和酣唱，漫向荒乡拾性灵。
读近代史二首 其二	[当代] 陈振家	诗人百载觅卢骚，中土向来无此曹。好坏唯争三寸舌，是非相去九牛毛。立功马援谤何速，识字范滂赔也高。天下原多不平事，莫留心底苦煎熬。
山厨夜作	[当代] 陈振家	山家济济尽才能，一子牵头百子应。痴腹有声催下榻，馋虫忽动夜烧灯。糯舂妙物椰丝粿，籼捣殊香鸡屎藤。闹罢清宵各归寝，梦中似欲笑千乘。
读近代史二首 其一	[当代] 陈振家	外侵内斗百余年，人祸天灾苦炼煎。破碎齐州枪口笑，衰微噍类血花妍。野心屡借干戈壮，矫论时教鉴念偏。底事炎黄多劫火，掩书长叹一凄然。
斫薪有遣	[当代] 陈振家	无聊生理似流尘，强半光阴为斫薪。偶过清溪惭看水，自来穷谷畏逢人。幸存一对搜山眼，足慰四时吟眺身。卖得荆柴换盐酱，放情林薮养天真。
晚归	[当代] 陈振家	峰巅一角染余红，肩上柴荆摇晚风。飞鸟归投深树里，落霞飘荡急流中。农樵拙业参差是，林薮情怀约略同。莫谓书生无大志，古来人慕负薪翁。
闲吟有得	[当代] 陈振家	惊秋南窜一孤鸿，落在炎荒乱嶂中。幽抱喜同山水契，梦魂颇与谢陶通。啖桃难得刘郎幸，漱石争偕孙子同。自此沧瀛烟峤处，平添吟啸一村翁。
持生	[当代] 陈振家	天赋庸材欲奈何，才谋难及大人多。寒萤有火焉能煮，烂剑无锋不可磨。认命长凭庄叟论，持生窃慕谢公哦。诚知造化相怜悯，远放山乡伴碧萝。
寄故	[当代] 陈振家	一语为君决怨嫌，无须鸟卜共龟占。路艰须忌蹈芒刺，天黑休强动笔尖。脑底发烧文士病，面前抛话小人甜。从来邪恶难胜正，凡事三思胆识兼。
天涯遣兴	[当代] 陈振家	早劳畦圃晚劳薪，未觉生涯系苦辛。一梦黑甜无挂碍，三餐清淡乐归真。能熬寡味方霞骨，度得长贫是逸身。兰石芳坚堪养志，千峰滴翠鸟声春。
塑料凉鞋	[当代] 陈振家	塑料凉鞋祗一双，穷年累月走山岗。足床薄似牛皮纸，趾库脆如蝉蜕墙。囊涩殊难轻弃换，疤多再补恐无妨。鹑衣破裤恰成套，好配茅寮四壁荒。
一溪	[当代] 陈振家	芳草萋萋百树青，回峰绕谷一溪明。落花晓盥带香漱，设茗宵吟舀月烹。见我轻摇情脉脉，别人远去诉嘤嘤。知君早抱沧溟志，挥手依依为送行。
羁思	[当代] 陈振家	饶有金刚不坏身，仍惊天意再封神。脊梁苦比霜竿直，头壳难承咒语真。厌睹群狙捞火栗，且随蓬鹊走荒榛。发肤身体严慈赐，莫把微躯等粉尘。
万泉河乘筏	[当代] 陈振家	才赏悬泉喷玉虹，又浮木筏觅龙宫。影摇翠浪绿波里，身入画屏山色中。修竹一枝斜吮石，纤萝万缕醉梳风。谁人更似陈家子，散发蓬头气自雄。
莫为文	[当代] 陈振家	遭逢乱世莫为文，且就耕劳啖菜根。纵有经书埋废砌，休矜学识叩权门。直廉难得事人主，曲附未甘伤自尊。怅惘胡为总相扰，莫教笑煞溺沮孙。
秋夜	[当代] 陈振家	万壑涂霜月色寒，深宵起坐怯衣单。夜枭底事当窗哭，幽蚓何愁绕砌弹。欲写数行排紊绪，竟无一句入毫端。鼠儿见我沉吟久，转过油灯带诧看。
丁巳春夜有咏	[当代] 陈振家	忽忽昏昏又送年，滔滔逝水注心田。愁多未必须赊酒，烦剧焉能不吸烟。生合乱离关命数，死如酣睡听其然。当前一事尤无赖，灯火断油芯已蔫。
西村夕望	[当代] 陈振家	迟迟斜日浸孤村，崖壁参差绕翠云。野鸟投巢衔短梗，山花坠水散圆纹。溪湾牛过沙仍湿，垄上人归畲自焚。岩树轻摇石径冷，清风拂面立林曛。
照水偶咏	[当代] 陈振家	荒田瘠垄益榛芜，穷蹇偏工旺发须。昨日俨然潘岳俊，今朝又变达摩胡。雕云师傅讳赊欠，泉布先生涩欲无。独立溪边何所似，秋风剪剪卷蓬芦。
漫兴	[当代] 陈振家	一山空翠洗幽怀，游息其间情自佳。欲搭茅窝收岭草，为炊米饭拾溪柴。光头戴日因憎帽，赤足行山省买鞋。偶触性灵欣有得，独依钓石啸烟崖。
浣女有美因咏	[当代] 陈振家	婆娑野蔓缀疏篱，茅屋微斜浸旭曦。惬目山田蒸雾气，浣衣蛮女笑涟漪。苦贫境却风光美，遐僻处偏空气宜。造化向来存厚德，苎萝村里出西施。
闻鸟有咏	[当代] 陈振家	枝头好鸟韵嘤嘤，细石游鱼彻底清。远岫坐云浑欲起，孤村拥树静无声。不求资世虽虚度，愿作野人谁与争。读尽五车何所用？好将吟句慰劳情。
丁巳春后试笔	[当代] 陈振家	幽岩芳草又离离，世态如棋不可知。将老枯枝仍布蕊，新生丑鸭或趋时。莫期落魄能清付，且把开心先予支。红意绿情撩拨甚，无边春色正催诗。
答瀛州故友	[当代] 陈振家	坏事由他集大成，毋腾口舌与分争。世氛真令含酸笑，家计还应奋力撑。咄咄休休书已倦，非非是是说难明。严宵展读远来札，潭影崖风彻骨清。
悠然有赋	[当代] 陈振家	芒钩藤箭密如麻，挂树游蛇艳似花。陡立寒崖衔翠玉，轻柔幽瀑散鲛纱。五洲震荡疲于命，万类逍遥好个家。偶闻禽歌动诗兴，未羞锄耒负年华。
起望	[当代] 陈振家	转侧无眠起望天，凉风习习抚双肩。一条河荡三分月，两片唇萦数圈烟。泉啜虫吟声冷怯，思今追昔意茫然。诚知闲恨能销骨，休觅风华旧少年。
夜读漫成	[当代] 陈振家	人性欹偏奈若何，千年血雨洗山河。每悲猛士柔情少，长憾蛾眉妒火多。识浅久思终费解，志微未合苦研磨。桃源记与出师表，马勃人参煮一锅。
偶感二首 其二	[当代] 陈振家	不窃公侯不窃钩，生来恰合弄锄头。蜜蜂儿去衔花粉，屎克螂当推粪球。官族劳心忧得失，田家击壤偶歌讴。吃藜吃肉各随习，物化同归一土丘。
偶感二首 其一	[当代] 陈振家	未敢邦家系此心，颇惊悲壮远相寻。轮回成毁刀弓血，聚散鬼神来去今。淡静恂能观大运，忧时无补老光阴。生成蛙鲋潦潴足，莫羡冥茫江海深。
寻子	[当代] 陈振家	委蛇乱径烂泥巴，尽印痴儿小脚丫。莫是邻山抓蛱蝶，便于浅涧捉鱼虾。衰时识字原非福，穷处能娱或不差。本也无须细寻觅，只忧崖谷尽坑洼。
采樵偶得	[当代] 陈振家	觅径分萝出后山，阴云翳翳树沾天。翠禽小小声敲耳，黄蝶翩翩影扑肩。挑百斤柴真短句，走千里路算中篇。逍遥但得如巢许，愿作樵人度有年。
蜘蛛	[当代] 陈振家	腹可撑船似不虚，经纶常吐俨鸿儒。周旋细密擅心计，罗织偏工及四隅。香物未投唯静伺，银丝微动即窥觎。可怜专宰小虫辈，手法阴邪岂丈夫。
木说	[当代] 陈振家	郁苍珍木立高崖，老虎不忧忧锯牙。瞻仰多非怀好意，称夸怕是动阴邪。远藏以为灾能免，安分仍然祸有加。邻比臭椿谁念顾，始知无用寿年赊。
对鸟	[当代] 陈振家	枝头日日叫钩辀，悦耳清音别样柔。料汝喃喃当有意，憾余懵懵不知由。纵期与我同心契，难得偕君比翼游。倘遇天孙劳寄语，天涯也有一牵牛。
笔至	[当代] 陈振家	天荒地远岛涯滨，咽菜结茅黎母民。众鸟高飞凌绝顶，一鸥自在泛清沦。无为长觉时光富，闲静翻猜云水辛。莫笑堂堂空七尺，宁知顽石是前身。
寄潇湘妃子生辰	[当代] 陈忠平	久困鄱湖云水陂，梅花消息得来迟。幽芬沁骨寒无敌，疏影浮窗瘦可知。红烛轻摇妃子梦，青风漫送野人诗。潇湘一去三千里，吹取冰心落酒卮。
遥寄烛影摇红芳辰	[当代] 陈忠平	不待冻销春影催，南窗先透一枝梅。浮香争怪风多事，摇烛翻怜楚有才。欲慰芳心偏隔网，却劳玉手自斟杯。我无长物堪为赠，吩咐东君扫镜台。
错过荻娣生日补寄一首为谢	[当代] 陈忠平	须眉红粉又何妨，网络之隅共雁行。三载知心情转厚，多思凝句韵流长。眼穿海峡遥无际，手叠莲花澹有香。念汝不堪明月夜，因知明月最摧肠。
乙酉岁末	[当代] 陈忠平	冻云吹裂响檐牙，挂眼风光老可嗟。玉作天心寒有味，霜侵木末质无华。隔年鸡犬匆匆替，堆案诗书一一爬。块垒塞胸浇不得，病多误了酒生涯。
拟网怨（角色反串）	[当代] 陈忠平	耽网耽诗不计年，萤屏好当薛涛笺。惯成孤往原无意，偶遇相知却有缘。梦里雁书书个个，愁中心结结千千。侬今莫作思君念，念到深时更惘然。
登弋阳龟峰	[当代] 陈忠平	久说信州奇可观，神工佛力竞雕刊。通灵草木各成趣，化石龟龙齐吐丹。一线天容侧身过，千层梯恐掉头看。山风凛凛销凡骨，稍欠知音味此寒。
冬日通宵加班	[当代] 陈忠平	一年容易又霜飞，摇曳书灯曙色微。数字翻新由我写，文章落臼让人讥。清茶有味供消遣，俗眼无能辨是非。不见寒号枝上鸟，殷勤只管劝加衣。
黄安兄夜访有寄	[当代] 陈忠平	枯坐翻如入定僧，忽闻村犬迓高朋。云开素夜月华净，风透薄衣秋气凝。笑我忘形言放浪，怜君搔首发鬅鬙。人无长聚终分袂，各抱相思拥一灯。
删稿	[当代] 陈忠平	半生心血此中收，抚卷真难决去留。灯味深尝知世味，閒忧几误作殷忧。有时好梦频催枕，无语清霜悄上头。稍喜墙隅不名草，盈盈未负一痕秋。
乙酉九日	[当代] 陈忠平	足踏巉岩放眼量，一湖遥接海天长。雁将振翮拖烟直，菊为淩寒披甲黄。有酒开怀怜蟹横，无冠压顶让风狂。吟馀更把题糕笔，投作山炊煮夕阳。
忆童年	[当代] 陈忠平	山自青青水自清，羊肠九曲路难行。随分敌我村头战，不许蜩螗树上鸣。扫地斯文崇白卷，冲天斗志贯红缨。火烧炮打声缭耳，怕听群呼老父名。
暴风雨夜当值	[当代] 陈忠平	暑气蒸蒸馀势遒，如何一刹转深秋。风号北牖声频裂，雨打空街水乱流。宿鸟畏寒团老树，野人当夜困孤楼。谁家更有无眠客，既熟粮棉叹未收。
老向伉俪及一冰夫妇过访余偕之登南山	[当代] 陈忠平	巅峰一踏笑天低，况有絮云沾我衣。脚下清泉穿石响，眼前白鹤带烟飞。近山暂了江湖事，摘药共参生死机。日挂松枝半摇曳，等閒不肯送人归。
偶得	[当代] 陈忠平	春山乍煖又寒生，误了东君路几程。竹树频加窗影乱，草溪陡涨岭云横。连宵风雨元无奈，亲我诗书别有情。如此悠閒不须问，更消何日得晴明。
新春试笔	[当代] 陈忠平	雨洗寒檐销积尘，地催淑气酿微春。清茶当酒略无味，残夜拥屏殊有神。面壁书生逐年老，劈窗电剑照诗新。应知明日烟溪上，一树枯枝绿可人。
甲申岁末	[当代] 陈忠平	一点梅红瘦可怜，如何便佔好春先。风雷破冻倍殷切，草木馀寒犹黯然。拟向苍茫求大道，却从萧瑟感中年。不知明日新世界，歇了孤芳孰更妍。
偶感	[当代] 陈忠平	月冷霓虹夜气萧，风吹乱影叶刁刁。新闻多半好光景，霜迹依然旧板桥。薄俸支家心已足，小康于我梦何遥。閒来且自专丘壑，漫把人间万象描。
赋得『风物长宜放眼量』	[当代] 陈忠平	风物长宜放眼量，男儿俯仰自堂堂。有时应景穷搜句，无事悲天枉断肠。命不如人嗟未已，道须在我老何妨。潜心再读书千卷，用则躬行舍则藏。
缘	[当代] 陈忠平	平仄行吟年复年，萤屏照眼接灯妍。喧尘与我渐无碍，结网于斯应有缘。情自醉人何必酒，事非如意总难全。但存一念须珍惜，风雨由他窗外旋。
周末西郊登山	[当代] 陈忠平	信步西门趁小晴，微寒吹面觉神轻。閒云次第初归岫，野水微茫半抱城。却好放眸无物碍，况兼滴石有泉清。层峦一踏尘寰渺，剩有松涛与鹤鸣。
晚秋	[当代] 陈忠平	侵霜巾袜晚来寒，孤雁天边憎海宽。一片浮云风扫尽，半山空翠叶摇残。更无新雨涨枯井，岂有清泉洗病肝。我与秋光俱落寞，当时春景未贪看。
无题	[当代] 陈忠平	一钩寒月夜萧疏，坐拥孤灯浊酒壶。莫数窗前桐子落，忽闻梦里乳名呼。愁从醉后方知味，情到深时转似无。只是欢娱终有尽，再思寻觅却模糊。
咏茉莉赠茉莉橘子	[当代] 陈忠平	削玉调冰寒透枝，不教蛱蝶卜花期。三分瘦格谁能敌，一点灵心自可持。移钵合当新霁后，摘香宜趁欲开时。晓来对镜簪斜鬓，半似娇羞半似痴。
为学友二十周年集会作	[当代] 陈忠平	当时谁解少年愁，何意相逢半白头。长忆同窗分井砚，重来把臂过江楼。喓喓虫语尚能怨，去去烟波不可留。值此团圆尽欢夜，那堪霜月渐如钩。
落花	[当代] 陈忠平	风雨连宵扑短墙，空枝含泪褪霞裳。吹残蝶梦殊无恨，掬尽花溪枉自香。拟祭清魂呼杜宇，坐招馀韵到奚囊。可怜啭树莺歌巧，不解春愁为底长。
新居漫兴（四首选二） 其二	[当代] 陈忠平	也无画栋与雕牙，市井尽头寒士家。早出即冲方便面，晚归先锁自行车。当窗明月心能净，堆案奇文眼欲花。莫讶门前村犬吠，邻人过访话桑麻。
耽诗六年	[当代] 陈忠平	半似疏狂半似痴，个中忧乐有谁知。每将梦呓叩心语，空对吟灯捉鬓丝。放眼已然新世界，遣怀犹是旧诗词。如何消得书生气，满纸牢骚一炬之。
春分应世界汉诗同好会诗题韵限一东	[当代] 陈忠平	又是一年花事好，半匀稚绿杂盈红。梅时雨接杏林雨，破冻风催惊蛰风。舞蝶游蜂俱绰约，渔汀鸥渚各葱茏。算来只有鄱湖月，落寞情怀与我同。
答卢象贤抱病见寄	[当代] 陈忠平	人生能得几知音，网海茫茫岂易寻。惠我好诗真彻骨，念君近况每揪心。一湖镜水波初皱，二月江州绿未深。寒士衣衫多半薄，不劳风雨更相侵。
新居漫兴（四首选二） 其一	[当代] 陈忠平	一派田园景色赊，分来几许惠吾家。山川挂壁争成趣，梅竹摇窗各有华。忘我漫游因特网，得閒好种邵平瓜。舒心更把层楼上，直纵诗情到海涯。
春兴	[当代] 陈忠平	又是一番春信动，和风拂过野人居。遥知旧燕行囊检，稍觉矮墙寒气除。绿意渐醒霜压后，村溪新涨雨来初。门前些许空閒地，锦绣文章任我书。
漫题	[当代] 陈忠平	数声疏响此何时，落叶飘萧究可衰。便剩牢骚空对酒，渐磨棱角不成诗。可怜黄鹄青云梦，都做幽闺怨妇辞。万古情怀同寂寞，英雄儿女一般痴。
霜意	[当代] 陈忠平	因慕清风爱晚秋，清风携我上高楼。眼前飞鹭与舟竞，天外闲云向日浮。雁字做成霜意染，红尘老去梦痕留。可怜独有鄱湖水，不到沧溟不肯休。
网游	[当代] 陈忠平	好道耽诗别有天，呼朋吆友各忘年。宁能超脱尘寰外，且自勾留醒醉边。多事能抛容我懒，此心半老乞谁怜。依稀呓语曾相约，会钓溪山待胜缘。
无以为题（三首选二） 其一	[当代] 陈忠平	风流无复忆当年，吐角锋芒一黯然。世味渐知横眼后，春心半老落花前。手敲电脑天非远，竹掩蓬门地已偏。耽癖未妨三径冷，随栽桃李各争妍。
无以为题（三首选二） 其二	[当代] 陈忠平	一卷诗轻万贯钱，自娱自乐自陶然。有梅挂壁宜高咏，无客登门合早眠。往事萦怀人可梦，清风入抱句能弦。吟魂不共青衫老，除却二毛仍少年。
无题	[当代] 陈忠平	往事何堪忆旧时，看将已是一年期。梦中脂粉为谁补，镜里霜华缘我痴。半老秋桐心未死，无边冷月影空垂。可知多少不眠夜，坐对孤灯撚断髭。
无题	[当代] 陈忠平	久耽吟事暗思量，为酿为炊为甚忙。渐老情怀殊可惜，偶谈风月不能长。千毫已秃诗三卷，一梦犹存泪几行。收拾平生沈网海，喧嚣尘俗欲全忘。
再登矶山两首 其一	[当代] 陈忠平	风摇水底几重天，山色湖光两惘然。倦鸟投林嫌太早，青衫落魄甚当年。去寻幽径曾携手，来过空门不问禅。便欲问禅何所用，那时幽径草芊绵。
再登矶山两首 其二	[当代] 陈忠平	旧地重游感不胜，群鸥争逐一帆轻。醉人霜色都无恙，裂岸雪涛空有声。欲踏层峦风渐紧，转看仄径意难平。青山谓我多憔悴，我谓青山不解情。
归思	[当代] 陈忠平	月华如练夜如霜，天外倦鸿还几行。隔水苍葭鸣野岸，经风老圃散清香。楼台灯火一摇曳，书剑生涯两渺茫。去日情怀孰堪念，田塍草垛小池塘。
感秋	[当代] 陈忠平	倦听秋风断续蝉，秋风蝉语各凄然。待寻红叶裁新句，忽感苍山剩晚妍。牛马生涯三省后，虫鱼尔雅一灯前。可知窗外飘蓬起，愈转愈高何处边。
重返故园	[当代] 陈忠平	年来意绪总纷纷，车到村前人怯村。劫后荒园何处是，塘边老树几株存。云浮野水风无定，红减春梢翠有痕。梦里乡居拟重建，当时情景已难论。
小酌	[当代] 陈忠平	成仙之术不曾谙，浪迹红尘遗笑谈。弄茧春蚕丝未尽，奋蹄驽马力何堪。拟将心结宽些许，拼把诗虫醉二三。一路行吟凭酒力，圆争怪眼看淮南。
閒坐	[当代] 陈忠平	清茶细品坐幽篁，难得一时心境凉。若梦浮萍飘野水，如人乱草掩斜阳。山中岁月随情老，网上生涯杂味长。兰可师兮梅可友，松风竹韵自流香。
秋云寄怀云弟	[当代] 陈忠平	夕阳渐欲敛其华，半坠犹悬散绮霞。残絮千堆风扫乱，轻烟一缕雁拖斜。倩谁能把片心寄，底事却将孤月遮。化作秋声浸寒笛，随侬晓梦到天涯。
辛巳驻点寄宿农家（四首选一）	[当代] 陈忠平	油菜花开压垄黄，一途颠簸到山乡。村言土语寓情厚，野果鲜蔬杂味长。蛙鼓初鸣风皱水，木楼高卧月移床。农家分外鸡啼早，男备犁耙女备秧。
月夜独酌	[当代] 陈忠平	谁与同消万古愁，且邀明月共登楼。三杯浑忘人前矮，一卒偏怀天下忧。文事凋零悲浊世，人情冷煖叹凉秋。羲皇借我摩云翅，飞越蓬瀛乜醉眸。
庚辰雪日故宅遭丙悉化灰烬每每梦及黯然伤神	[当代] 陈忠平	北风逾紧火逾狂，雪压愁云一色茫。顿足欲呼天作孽，低眉自叹道无常。料知残壁逐年废，应是乱蒿如我长。梦里依稀情怯怯，怕思乡却总思乡。
题孤鹤写真	[当代] 陈忠平	跂立孤亭侧，其鸣遍九皋。危枝圆露眼，落日抚霜毛。宁益寒云白，岂争丹凤高。灵飙如可待，矫矫出蓬蒿。
年假写兴	[当代] 陈忠平	岁残春懒至，冷雨却霏霏。役务暂时息，痴儿亦已归。围炉閒可遣，把卷俗相违。巷隔朱门远，无虞错叩扉。
奉题三首聊供柏窗兄新第补壁 其三 秋月夜读	[当代] 陈忠平	帘印读书影，窗含柏露清。暗蛩休杂扰，璧月正虚明。颌首心神会，忘形妻子惊。有人微太息，沐手奉莼羹。
孟秋毗陵之什 其四 无锡清和楼茗坐约以毛明彊先生句『双桥槛外秋』分韵得『槛』字	[当代] 陈忠平	雨色秋城闇，凉云何淰淰。烟垂麻石桥，溜滴粉墙甉。煮茗坐清风，听涛倚朱槛。扁舟忽一过，五内归澄湛。
小辉喜得佳儿四韵寄贶	[当代] 陈忠平	大婚曾有祝，叶梦果熊罴。悬矢芝兰室，试声龙凤池。竹风翻故纸，桂露茁新枝。来日鲤庭下，答询无不诗。
奉题三首聊供柏窗兄新第补壁 其一 柏	[当代] 陈忠平	冰雪妒青翠，根蟠深石坚。云冠垂美荫，老干柱星天。更比松全直，不如梅可怜。苍山怀抱冷，阅尽古风烟。
孟秋毗陵之什 其二 江阴要塞眺归登远望六号顷见阖营出接五号舰返航次韵昆阳子	[当代] 陈忠平	天堑已非险，一桥烟水横。炮台空俎豆，星宇暗戈兵。拟问重洋事，因观细柳营。虹旗旋凤舰，鼓舞迓安平。
初秋酉阳之什 其三 龚滩古镇	[当代] 陈忠平	四围岩壁立，吊脚木楼危。波影荡檐角，峰腰斜酒旗。开轩青鸟过，鼓枻白猿随。任涨乌江水，人烟弟可移。
海风喜得千金四韵以贺	[当代] 陈忠平	宝婺星初起，桂华盈室香。从兹埋酒瓮，待日醉东床。膝下欢愉足，闺中吟咏长。何怜谢家女，凤种定云翔。
仲夏湘行之什 其五 株洲诗塾诸侣绿烟家宴坐愚父子躬逢其盛长沙心魔锅子二兄亦促驾来聚因以赋答	[当代] 陈忠平	客俊主人贤，兰亭何复羡。盍簪推赤心，命席劳青眼。窗外雨新凉，座中尊屡满。幽期再约难，职役长牵绾。
不寐有寄是日白露	[当代] 陈忠平	夤夜理诗旧，秋心愁不成。颇知冰月好，堪照桂窗清。云水虽云隔，雁行将欲行。阑干倚幽寂，暂许露蛩鸣。
仲夏湘行之什 其三 登谒岳麓书院	[当代] 陈忠平	名山廛市逼，古木独清虚。难得人中境，堪寻劫后书。圣贤笾簋列，池馆藻芹疏。亹亹上庠在，允扬玄绪馀。
仲夏湘行之什 其四 赋答齐卿兄长沙祖饯	[当代] 陈忠平	十年期一见，憔悴为诗耽。祖席酒肠怯，客杯茶味甘。网尘资旧忆，世运付闲谭。休唱渭城曲，韶风均二南。
仲夏湘行之什 其二 偕寻梦登衡山	[当代] 陈忠平	泊车山半道，梯磴上天门。云向素襟湿，雷从空谷喧。捧香怜客笃，荷荫觉林繁。小坐落花下，清风起石根。
仲夏湘行之什 其一 南岳大庙	[当代] 陈忠平	紫霞龙脊绕，朱漆塓重垣。槃郁杉松古，夤缘结构繁。石心超九劫，蝶魄荡三幡。释老声相比，檀香卜福根。
辛卯仲夏蕲春之什 其三 李山品茗亭俯瞩	[当代] 陈忠平	危亭邀把茗，倚徙白云端。青黛横层巘，明珠嵌翠盘。石空声殷殷，霞湿影漙漙。涧谷通溟极，蛟龙信可蟠。
辛卯仲夏蕲春之什 其二 三江生态农庄晨兴	[当代] 陈忠平	朝起松间道，苔衣渥露清。渌池山影碧，逸目稻畴平。林霭结初梦，鸥心得再生。恐将禽鸟嚇，企坐复周行。
辛卯仲夏蕲春之什 其一 赤龙湖汎舟	[当代] 陈忠平	暑霁清飙发，舲舟不待催。赤龙潜黝碧，白鸟振蒿莱。次第星洲过，琳琅烟景开。唼云鱼浪细，物我各悠哉。
再寄雨如	[当代] 陈忠平	壮岁英飙振，青霄顾眄时。鹏图云一滞，槐国路多岐。用智书无用，写忧囊有锥。汝诗真可读，但更益吾悲。
雨如不惑有寄	[当代] 陈忠平	凯风将雨过，差有剩云浮。意趣蜂衙薄，行吟鹤梦幽。于今当不惑，外此更何求。睇目京尘鄙，喧喧走马牛。
偶兴	[当代] 陈忠平	既歇酴醾久，还过煮酒时。溽云蒸夏苦，短夜作眠迟。吮血颇成器，语冰何绝痴。韶歌城郭沸，霞采塓阶墀。
奉贺袁公德赞先生杖国	[当代] 陈忠平	诗以明明德，道心殊可崇。性偏多侠气，情必一忧衷。白日何妨翳，青沤最忌风。寿民安逸乐，杯酒对霞红。
暇日访友忽焉嘉客至惭而避席诗谢主人	[当代] 陈忠平	主人嘉客至，避席莫追呼。蜗守惮鸱嚇，彼贤尤我愚。渭泾元不害，鹍鴳自殊途。肯忤拳拳意，愿言还执觚。
预为叶丈纯一先生九十大寿祝	[当代] 陈忠平	劫馀臞且健，诗骨自清遒。不复时年问，而无物事忧。独居弥塞默，冥坐任悠游。只待团圞夜，桂觞添鹤筹。
黴季写兴	[当代] 陈忠平	曀曀游雰积，江天半倚倾。夺朱独绛紫，兆梦徒狰狞。韶景时难见，苧衣黴易生。稍怜芰荷小，兀自散香清。
江春兄垂钓有寄	[当代] 陈忠平	君多山水趣，暇日板桥西。雨霁鱼波活，烟凉柳径迷。禾田分鹭影，草渚散牛蹄。有石自安坐，何须严子矶。
晓月	[当代] 陈忠平	晓月转何处，海涯西更西。澄辉团有意，纷絮乱无题。返影蓬山近，怜人燕翅低。远林雷虺虺，前浦复冥迷。
即占	[当代] 陈忠平	宿雨含嘉树，烟光等梦浮。振衣暂有意，信足应无忧。鹭下平沙尾，鱼腾细浪头。南风吹叶落，一一任旋沤。
即感	[当代] 陈忠平	赤夏河干白，望霖心若煎。蚊雷方聒梦，黴雨竟倾天。未尽活鳞族，胡为漫阪田。世新农自末，不问歉丰年。
夤夜读杜	[当代] 陈忠平	书灯燃不睡，沐手杜陵诗。欲致君尧舜，空忧世乱离。文章千古则，困顿一时嗤。民瘼亦吾病，恐非昭代宜。
苦旱得雨时近重五	[当代] 陈忠平	高峡垂恩渥，湿风初挟雷。郊还新翠色，市绝旧黄埃。黍角系丝细，龙舟祈浪催。灵均千古泪，殆化澍霖来。
香港城市大学董就雄教授赐诗奉答	[当代] 陈永正	董子居城市，听车识道真。下帷书有味，修学古为邻。讲罢游心远，吟成落想新。未须华衮赠，弦诵早相闻。
癸巳上巳访兰亭 其二	[当代] 陈永正	通道皆陈迹，何劳问短脩。群贤知可乐，美意恐难酬。愧我心犹竞，停杯水尚流。谁同观宇宙，俯仰已千秋。
颖庐女史为广众说余诗次前韵以谢	[当代] 陈永正	仰天犹有问，举世笑疑昏。星堕何年见，空留一柱尊。峰回仍失路，石出漫寻源。忍预明朝事，何人起共言。
题桂光砚兄自书诗词集	[当代] 陈永正	古字记同问，古心谁复知。平生抱孤耿，举世笑迷痴。春色犹分汝，晴窗好赋诗。喜持双璧美，珍重在芳时。
癸巳上巳访兰亭 其一	[当代] 陈永正	临水身常洁，依林竹自青。悟言时论道，觞咏等传经。阅世今由昔，随人醉复醒。所欣天地大，容我谒兰亭。
应县释迦塔（壬辰）	[当代] 陈永正	峻极齐恒岳，玲珑出宝宫。孤悬天影直，长沐佛光红。阅劫支千载，游心接八风。公输留木构，积健此为雄。
喜得子玉先生手绘沚斋填词图赋此以呈	[当代] 陈永正	五十年前见，分春琢玉郎。帘飘他日梦，阁满古时香。北苑思般薄，南山睨海桑。许同参小乘，人境此身藏。
梦登天柱峰	[当代] 陈永正	一身无所寄，下瞩扰尘昏。崩坠犹孤拄，嵯峨敢自尊。云开遵故道，水尽得真源。亘古幽潜意，中宵孰寤言。
辛亥革命	[当代] 陈永正	专制仍修夜，风云荡百年。龙争空啑血，运极欲回天。普世潮终顺，投艰道自全。国魂销不尽，青史仰先贤。
惠能大师	[当代] 陈永正	岭峤立宗派，千秋惟一人。得除文字障，始證自由因。说法元开智，明心不著尘。曹溪閒掬水，香满定中身。
赠胡茂才大姐夫	[当代] 陈永正	桃源留不住，扰扰逐兵尘。梦想成何世，屯邅负此身。读书寒夜短，步月素霜新。了悟人间事，清茶属至亲。
奉题谢光辉兄所藏容希白师无款金文立轴	[当代] 陈永正	问学期千载，传薪仰一灯。时危知有惧，道在可无名。裂纸情如割，藏山意匪轻。补苴遗永憾，风骨想平生。
大姐自长沙归穗	[当代] 陈永正	湘水焉能北，乡心结海珠。喜看颜色好，漫说古今愚。世事莫须有，人生何患无。共期葆金玉，原不是微躯。
蜀州怀放翁示持社同游诸子	[当代] 陈永正	罨画池边客，能诗气自华。眼枯残堠燧，身放白鸥沙。有味营区芋，无言试蜀茶。谁怜秋雨夕，犹对太平花。
感事四首 其四	[当代] 陈永正	天末云仍暗，心中世已更。但留残命在，容待劫波平。举国馀伤痛，横流识浊清。唐山如昨日，感极欲忘情。
暴雨当涂呈文彬先生	[当代] 陈永正	吾道元艰阻，行行骤雨风。迷楼时入望，沈陆尔何从。路已东西误，源犹左右通。横流安此处，容待晚霞红。
偕桂光兄访戴伟华教授夏湾别墅	[当代] 陈永正	流溪半圜碧，尘外墅门开。园鸟静能觉，桂香幽自来。高吟书在腹，浅醉月随杯。绛帐春常满，逍遥喜客陪。
感事四首 其三	[当代] 陈永正	千里雷渊震，遥回岭海声。魂招迷蜀道，手援入危城。列幕惊三徙，忘身勇一行。拯民今古志，百万庆重生。
感事四首 其一	[当代] 陈永正	山崩连县市，夺户走相惊。绝境悲生别，微躯与死争。屋倾人枕藉，堰塞水纵横。民命如天大，谁能力一擎。
感事四首 其二	[当代] 陈永正	顷刻陵为谷，家家聚哭声。人间存大爱，心上有苍生。撼地犹馀震，忧时见至情。临危身不顾，我自敬豪英。
重游漱珠冈登朝斗台怀陈寅恪先生	[当代] 陈永正	亿载屹贞石，焚馀心未灰。骊珠犹漱月，桑海此浮杯。独立失寒柳，静观登古台。少年高咏地，五凤与徘徊。
光孝寺二首 其二	[当代] 陈永正	西竺云初度，南离道始尊。一花滋法雨，五蕴契微言。诃子仍留影，菩提自有根。安心吾与汝，此地得真源。
端午	[当代] 陈永正	令节不成节，无人吊屈平。抑心长负愧，丧我亦聊生。命续馀朱缕，波沈失鼓声。赤符空在户，忍泪向危城。
光孝寺二首 其一	[当代] 陈永正	虞苑存风教，曹溪此发源。无生尘外境，自在定中幡。坛古超千劫，钟微罢众喧。长思光孝义，好与护灵根。
怀周锡䪖二首 其二	[当代] 陈永正	十年成一别，百里即殊途。日与浮云远，心犹倦鸟孤。音徽凭电视，消息向风吁。史记容非史，吾生亦自愚。
上巳兰亭	[当代] 陈永正	欲洁东流水，山阴万竹青。群贤今问道，胜事此传馨。变法观神妙，论书贵性灵。我来欣得地，千古一兰亭。
戏效雪逸体即以奉赠	[当代] 陈永正	蕉韵园初雨，清晨自品茶。闭门尘外趣，掩卷梦中花。电脑容讥我，风头且让他。偶然图瓦雀，客过好矜夸。
周正光君自美归赋赠	[当代] 陈永正	蹈海少年子，白头天外归。涕洟殊域尽，尘土故邦违。初志竟全负，馀生何可依。分春读书处，风雨一灯微。
怀周锡䪖二首 其一	[当代] 陈永正	三度同窗友，人间有此无。诗筒南北递，灰劫死生俱。细事惭多负，高情亮不渝。朋侪时有约，小立更谁须。
挽又香女史并慰梁藻城先生	[当代] 陈永正	幸作诗人妇，眉开与案齐。桂堂閒鼓瑟，鱼馔自调醯。南岭悲风发，芳州冷月低。梁鸿思永夜，祠巷影凄迷。
题朱九江先生手批艺文册	[当代] 陈永正	九江通学海，矗矗礼山尊。云气樵西接，光风简岸存。玉声闻至道，句绝有微言。片羽宜珍护，斯文系国魂。
高凉冼太夫人颂	[当代] 陈永正	六代干戈际，南中此乐园。高凉尊圣母，功德在黎元。古峒红棉灿，明霞绣幰翻。似闻铜鼓竞，群俚舞诸原。
夜茶	[当代] 陈永正	清夜汤初沸，山芽待一舒。来源思活水，破睡爱新书。色净心无碍，香微舌尚馀。黄公真好事，何用问三车。
开平薛公岩	[当代] 陈永正	虚室石生白，閒云自去留。谁能感岑寂，佳意满高丘。的沥泉如乳，萧森气欲秋。薛公今不见，一鹤过南州。
陈家祠索咏	[当代] 陈永正	颍川通岭海，合族愿安荣。百载启崇宇，五洲闻远馨。斋心书卷聚，雕壁艺工精。游子容瞻仰，家邦梦久萦。
缅怀孔凡老二首 其一	[当代] 陈永正	世纪从兹尽，诗心亘古新。长言追白傅，千仞立斯人。浪卷去来日，舟回天地春。岷峨悽怆气，出峡化高云。
缅怀孔凡老二首 其二	[当代] 陈永正	师友论深谊，吹嘘感此翁。十年京国路，寄我百诗筒。寂寂琴抽雪，泠泠泪制风。夜川今古意，明日更须东。
赠刘梦芙二首 其二	[当代] 陈永正	大别山前望，千峰势欲东。斑斑深雨雾，落落出芙蓉。绝顶原无径，诗心只在空。负才知有待，心事付春风。
赠刘梦芙二首 其一	[当代] 陈永正	漫索九畿米，山窗归读书。自然能得路，何用憾回车。世异思宁静，诗成任毁誉。八荒谁倚啸，屹屹子云居。
北京大学百年校庆应约题贺	[当代] 陈永正	一炬耀长夜，百年开学风。中华元气在，世界大潮同。重任开民主，群科奠国工。燕园千万树，朝日映楼红。
鼎湖山塔院香风	[当代] 陈永正	独立出尘世，七星犹在望。波回未移影，风住始闻香。久阅庄严劫，能生智慧光。天花怜定力，旋绕向初阳。
题对庐自书诗卷	[当代] 陈永正	东斋朝日上，展卷对衡嵩。以觉风云气，苍然到笔锋。端严思太傅，妩媚见徐公。岭表文明地，长天戏鹄鸿。
题徐对庐先生棋坛百咏集	[当代] 陈永正	相斫三千载，悠然悟此书。引征成败外，经劫死生馀。马放情休恋，车回路始舒。南州欣一老，推局或开予。
题惠州蓝广浩书法集	[当代] 陈永正	白鹤峰前路，坡翁杖屦过。森疏星散夜，流变水生波。天骨今谁得，奴书渐苦多。因思吾子力，回日试挥戈。
题燕婷词	[当代] 陈永正	微凉惊小坐，掩卷复奚思。起挹清宵月，低吟白雪词。薄阴宜北向，独鹊稳南枝。篱际闻风叶，还知菊露垂。
秋夜和答李鸿烈先生	[当代] 陈永正	好句读一快，徊徨宵已深。何人伤末俗，无计了初心。海竭珠仍泪，花零梦未沈。孤灯明我意，流影落庭阴。
重过泰华楼怀李曲斋先生	[当代] 陈永正	竟令斯人逝，苍茫问九渊。翔鸾留片羽，注海恸长川。一艺自不朽，多才谁与传。峨峨瞻泰华，终古拄南天。
洗衣街访国明启明二君	[当代] 陈永正	水叶去不止，春馀风更波。世纷身且待，道远愿如何。未用尘衣洗，还欣石友过。眼明好书画，日夕共摩娑。
海珠	[当代] 陈永正	珠耀河南岛，春生越峤烟。万松森古寺，十里醉花田。唤我童时梦，层楼矗水天。蔚霞疑蜃市，朝日丽红棉。
雁宕灵峰赠董乃斌教授	[当代] 陈永正	叶下风犹逐，山高鸟不喧。欲瞻南戒尽，忽幻万灵尊。古道思来去，新知悟怨恩。少年深讳事，今竟与君言。
题徐对庐先生手书定庵己亥杂诗长卷	[当代] 陈永正	独辟瑰奇境，渊渊意入微。诗矜关治乱，书悔失轻肥。二绝谁兼得，千秋愿不违。徐公筹到此，挥洒尽珠玑。
乙亥开岁挽吴勉堂教授	[当代] 陈永正	相知未言面，遗札检今宵。遇我以何报，怀公吟大招。老松亲气类，古学极岧峣。永忆黄山约，霜林故不凋。
香江别何乃文洪肇平二君	[当代] 陈永正	昔年寻梦地，陵谷几沈堙。席接重楼暖，杯深二妙亲。幸容瞻秀拔，何待论天人。清夜弥敦道，行行不动尘。
题小园世叔诗卷	[当代] 陈永正	三世交亲在，今唯老叔尊。新诗光岭海，壮气共腾骞。笔妙史游草，琴清庾信园。寒家执经子，卅载仰春暄。
陪小山词丈游九江探花桥怀陈子壮	[当代] 陈永正	吾宗一介士，奋臂起南滨。碧血映梅岭，霜钟沈海云。横流犹有地，孤往复随人。桥畔看花客，忘言意已亲。
江西胡拜山老以诗宠赠敬步原韵	[当代] 陈永正	北望豫章老，一灯思浩然。高怀开后学，立事驻遐年。未用论宗派，诗心妙莫铨。何时临赣口，侍上木兰船。
侍季思先生疾	[当代] 陈永正	一榻且高卧，萧然天下风。悠悠悟千变，落落视群公。心自闲中热，诗于字外工。玉轮长朗照，留眼待春浓。
对镜戏作	[当代] 陈永正	炯炯眸仍豁，棱棱骨欲伸。无言宁作我，一笑已非人。首渐黔成素，心疑幻即真。悠然将半百，来者复何云。
悼黄叶老人海章先生	[当代] 陈永正	一叶落天地，秋风生永伤。闻弦思古韵，论道感刚肠。佳句閒犹得，微言静已忘。百年栽万树，大夜起晨光。
中秋无月和对庐先生	[当代] 陈永正	微灯沈碧幔，清影落茶瓯。何世真无月，斯人漫感秋。悠悠应不悔，夜夜自孤囚。下视层云满，安能涴玉楼。
端午竞渡和对庐先生	[当代] 陈永正	万红忽摇落，珠水去沄沄。独抱弥天意，怀沙一问君。旗开终可望，雷奋远犹闻。何限沾裾雨，挥空化赤云。
陪小园逸生对庐诸老登惠来文昌楼	[当代] 陈永正	郁郁文昌阁，千秋庇此邦。神泉流久绝，诗老意先降。我爱林丘好，谁将入画幢。登楼山月出，涛响撼高窗。
读岭南人诗集黎简《五百四峰堂集》 其五	[当代] 陈永正	足不逾南岭，名犹动九畿。此生甘草木，盛世识寒饥。微病支身暇，长吟了昨非。年年忧岁暮，岂独为离悲。
与张桂光学兄登西安慈恩寺塔	[当代] 陈永正	摄衣登此塔，感怆念慈恩。道树几时静，秋声终日闻。题名花坠雨，累劫水生尘。岑杜高风远，凭谁问夙因。
读岭南人诗集冯敏昌《小罗浮草堂集》 其四	[当代] 陈永正	浩浩才如海，开篇意尚新。古心追正始，大块铸斯文。儿女至情语，关河高咏身。峤南张一帜，何用托青云。
读岭南人诗集程可则《海日堂集》 其三	[当代] 陈永正	莫问平居意，萍花自在春。青山新旧约，帝里去来人。世事从磨勘，微官负屈伸。三家谁月旦，忍说子非论。
读岭南人诗集余靖《武溪集》 其二	[当代] 陈永正	弥弥武溪水，峨峨风采楼。柴车悲国士，鹃语动时忧。覆野层阴结，安边劲节留。韶音声教在，双石自春秋。
读岭南人诗集杨孚《异物赞》 其一	[当代] 陈永正	南裔开文运，东都谔谔身。息兵廷议直，志异物华珍。松雪明风操，烟波托隐沦。欲寻扬子宅，遗井接龙津。
悼容师希白教授三首 其二	[当代] 陈永正	金石公知重，閒摩暮复朝。时艰心自热，骨立毁难销。奇字蟠胸得，豪怀向日饶。森森化云去，一代溉新苗。
悼容师希白教授三首 其三	[当代] 陈永正	明世文为贵，其如吝此才。山颓天不作，水逝浪空回。钟鼎千秋意，风流一代开。丛篁知满眼，道在我仍来。
悼容师希白教授三首 其一	[当代] 陈永正	数问扬公字，深论夜未休。烬馀书再述，言外意须求。古木森吾道，高风动故丘。尔时斯老在，今见水东流。
罗浮村宿晓作	[当代] 陈永正	松波警宵梦，板屋荡如艭。石气白千壑，罗山青一窗。摇摇星在垄，的的焰留釭。四百峰全赤，朝阳势始庞。
访学齐鲁海滨待月	[当代] 陈永正	夕霁涵秋远，蓬莱入望微。修波鱼鸟息，大月海天飞。流照泰山顶，遥临珠水圻。悠哉怀孔圣，万古挹清辉。
逸老以定庵己亥杂诗注稿本见示	[当代] 陈永正	琐琐虫鱼注，明时计最高。家风疏世事，庭月自波涛。清影随儿辈，高名饱尔曹。他朝出幽壑，我为剪蓬蒿。
咏竹赠佳有 其二	[当代] 陈永正	海国森森气，谁家楚楚春。还移波浪色，曾倚去来人。奠玉刍成束，刳心节自分。如何天不见，蟠屈十年身。
残夜寄健青丙辰	[当代] 陈永正	残夜尚多露，可人难见招。挟书宜有律，殒涕似无聊。地仄春犹迥，香微梦欲撩。须臾或能忍，同度最寒宵。
菊	[当代] 陈永正	辛苦骚人思，清寒不可餐。微霜心上落，一夜抱中残。谁念夷犹意，终怜弃置难。芳菲天外路，曾记展眉看。
江行赠刘佳有	[当代] 陈永正	谁道栖遑地，南荒接海隈。山河终可望，岁月不思回。世路中年迫，酒怀百代开。莫倾孤客泪，耿耿夜潮来。
咏竹赠佳有 其一	[当代] 陈永正	宿昔原多露，深哀恐未须。独怜秋稍稍，谁伴影疏疏。暝色佳能远，高情解已殊。故人眼明处，休更日逃虚。
登九华山	[当代] 陈仁德	云端隐隐见天台，遥听钟声过岭来。徐徐清风生袖底，殷情为我拂尘埃。
登黄山	[当代] 陈仁德	群峰奔涌望迷离，形胜峥嵘造化奇。此是人间天上景，玄机惟有鬼神知。
飞燕	[当代] 陈永正	独行公夙愿，垂尽更何从。杞国但无事，九州仍朔风。鬓苍时自失，鹿逝手谁空。飞燕承恩罢，将毋古泪红。
过历下亭	[当代] 陈仁德	烟柳长堤望渺茫，亭台宛在水中央。济南名士今何在，风冷空阶草色苍。
乡人李启科先生驱车自济南来泰安相迎，遂乘高空缆车同登泰山。李先生乃济南军区将军也	[当代] 陈仁德	一瞬飞过十八盘，南天门接玉皇观。吾身忽在云涛里，脚下茫茫是泰山。
游趵突泉	[当代] 陈仁德	曲径回廊绕画楼，金风送爽正清秋。隔帘暗暗馨香出，知是新茶溢雪瓯。
泛舟大明湖	[当代] 陈仁德	荷风柳影入高楼，碧水平铺静不流。放棹大明湖上去，波光万顷一扁舟。
拜曲阜孔林	[当代] 陈仁德	神道森然古柏苍，墓台寂寞对斜阳。拈花我自沉吟久，来献心中一瓣香。
拜曲阜孔庙	[当代] 陈仁德	碑碣分明见劫痕，当年神庙久蒙尘。倡狂蟊贼身名裂，夫子依然是圣人。
访黄石公祠	[当代] 陈仁德	遗像重光正此时，空山落日照残碑。若非圯上逢黄石，孺子如何是帝师。
渡黄河访东平县程咬金祠堂	[当代] 陈仁德	渡河来拜国公祠，久立如闻战马嘶。莫笑仓皇三板斧，淩烟阁上画雄姿。
东平县寻项羽墓，至则满目凄凉也	[当代] 陈仁德	拔山扛鼎亦传奇，一剑能驱十万师。身后凄凉谁料得，斜阳荒草不胜悲。
东阿酒厂置酒相款，席上索句	[当代] 陈仁德	美酒从来出此乡，当时月下醉陈王。风流佳话传千古，行到东阿水也香。
谒东阿曹植墓	[当代] 陈仁德	路近东阿胜迹多，鱼山突兀俯黄河。风吹杨树传清响，疑是陈王对酒歌。
阳谷城有狮子楼，传武松搏杀西门庆于此	[当代] 陈仁德	登楼我自拜英雄，想见当年气若虹。改尽沧桑今日事，西门个个总从容。
登阳谷县景阳岗，此武松打虎之地也	[当代] 陈仁德	满眼秋风草木荒，英雄踪迹转迷茫。忍看积患胜于虎，能不长怀武二郎。
既至聊城，巴山兄夜宴于东昌湖	[当代] 陈仁德	楼宇环湖十万家，连天秋水映流霞。夜来灯火过堤去，箫鼓声中好泛槎。
邯郸乃黄粱梦之地，对之一叹	[当代] 陈仁德	黄粱旧典出邯郸，谋得功名梦已残。千古悠悠同一叹，沉酣容易醒来难。
大巴山龙潭河避暑四首 其三	[当代] 陈仁德	杯水孤灯伴客吟，危峰咫尺气萧森。捲帘卧听巴山雨，风冷中庭夜已深。
大巴山龙潭河避暑四首 其四	[当代] 陈仁德	一番新雨又清秋，江畔波摇翠影浮。日暮幽篁闻犬吠，牧童呼伴过桥头。
大巴山龙潭河避暑四首 其二	[当代] 陈仁德	隔窗烟淡白云低，一霎清风雨若丝。身在巴山图画里，好看碧水涨秋池。
大巴山龙潭河避暑四首 其一	[当代] 陈仁德	清溪一曲绕楼台，竹外新荷带露开。夜半虫声鸣四野，松风月影入窗来。
抵河北邯郸，巴山兄已自山东聊城驱车来候多时，遂同登古丛台	[当代] 陈仁德	武灵王气逝如烟，惟有丛台似昔年。大野苍茫来眼底，秋风万里碧云天。
丙戌秋游诗 车赴山东夜半得句先寄巴山兄	[当代] 陈仁德	晓风残月入苍烟，卧看窗中一片天。却恨车声挥不去，伴人千里总无眠。
游丽江古城	[当代] 陈仁德	小桥流水正斜阳，四海惟馀此丽江。向使当年无劫火，吾华何处不风光。
泸沽湖	[当代] 陈仁德	长裙高髻耳铛明，日日操舟水上行。家在泸沽湖畔住，女儿个个总多情。
过虎跳峡	[当代] 陈仁德	雪浪飞腾势若摧，茫茫深峡走惊雷。轰然一怒乾坤动，夺路东流去不回。
骑马至亚丁大雪山	[当代] 陈仁德	尖峰万仞刺苍天，积雪茫茫不计年。信马穿林云里去，回头一笑若神仙。
宿康定	[当代] 陈仁德	跑马山前月色昏，停车小驻水边村。更深露冷溪声急，时有寒风叩店门。
登折多山	[当代] 陈仁德	鸟道盘旋十八弯，遥看白雪出云端。不妨高处长舒啸，此是西游第一山。
宿稻城亚丁	[当代] 陈仁德	松林木屋一灯昏，夜半奇谈再再闻。难得联床同此宿，从今长忆亚丁村。
街头	[当代] 陈仁德	彩车眩眼过长街，靓女如云庆典开。行客追看歌舞处，隔帘香吻忽飞来。
高原行吟 入茶马古道	[当代] 陈仁德	群山次第入云深，一路溪声伴客吟。落日斜辉茶马道，半坡亮色半坡阴。
过泸定桥	[当代] 陈仁德	桥上依然铁索横，当年神话使人惊。长河应有难言事，拍岸狂涛夜夜鸣。
重游桂湖，别来已三十四年也	[当代] 陈仁德	梦里几回过月池，石桥如画柳如丝。流光早把朱颜改，惟有楼台似旧时。
府君辞世一月忽焉入梦	[当代] 陈仁德	遥看仿佛旧行装，仆仆风尘两鬓霜。梦里不知泉壤隔，倚门犹自话衷肠。
家父病危，匆匆返家探视，五日后复离家赴渝，临别怆然	[当代] 陈仁德	执手怆然气若丝，艰难此际忍相违。慈颜尚可重逢否？不敢回头恐泪垂。
秋夜	[当代] 陈仁德	一别西窗鬓已丝，几回梦里计归期。无端秋色愁如许，又是巴山夜雨时。
乡梦	[当代] 陈仁德	月斜风淡竹青青，深院昏灯黯画屏。乡梦不知城郭改，依然夜入旧门庭。
中镇盛会盛元未至，有集句诗来，联此却寄	[当代] 陈仁德	赣熊踪迹最难求，遥望西江使我愁。频举冰樽期共饮，恨君偏不在并州！
登天安门城楼	[当代] 陈仁德	挥手凭栏意气横，狂飙浩荡扫神京。只今惟有寒鸦噪，曾伴楼头万岁声。
夜过襄阳	[当代] 陈仁德	夜深寒气袭车窗，莽莽群山道路长。倚枕沉吟眠不得，明灯闪处过襄阳。
晓过邯郸	[当代] 陈仁德	月华寂寂晓风寒，才入中原路便宽。常叹人生恍若梦，梦回真在古邯郸。
三十年前信劄尚有部分保存，读之难禁怀旧之感耳 其四	[当代] 陈仁德	文盲昂首咨横行，白卷承恩宠若惊。溺尽儒冠成大业，中天瓦釜作雷鸣。
三十年前信劄尚有部分保存，读之难禁怀旧之感耳 其二	[当代] 陈仁德	少小耽诗老未工，如烟往事渐朦胧。春花秋月匆匆过，半在崎岖道路中。
三十年前信劄尚有部分保存，读之难禁怀旧之感耳 其三	[当代] 陈仁德	寻章摘句梦难圆，举国焚书劫火燃。四海年年呼万岁，苍生血泪有谁怜？
佛图关雅集	[当代] 陈仁德	丛林深处暑如秋，爱此名都一角幽。日暮空山闻鸟语，浑忘隔岭尽高楼。
三十年前信劄尚有部分保存，读之难禁怀旧之感耳 其一	[当代] 陈仁德	旧劄重开鬓已丝，墨痕点点忆当时。一灯如豆清宵冷，四野虫声伴读诗。
夜半得句	[当代] 陈仁德	月痕云影映楼台，小巷无人灯自开。庭树却怜孤客苦，夜深黯黯拂窗来。
获『知青往事徵文』一、二等奖 其三	[当代] 陈仁德	绝代荒唐绝可怜，糖精化水共流涎。谁知肠断心伤日，正是莺歌燕舞年。
获『知青往事徵文』一、二等奖 其二	[当代] 陈仁德	敢从乱世證姻缘，倩女坠楼犹少年。最是痴情人不解，空教侪辈至今怜。
获『知青往事徵文』一、二等奖 其一	[当代] 陈仁德	角胜文坛亦偶然，卅年旧事忆如烟。却将当日千般苦，写入今朝一纸笺。
题朱墨兄《巴渝赋》	[当代] 陈仁德	雄文字字足风流，万古茫茫一卷收。天上人间传大雅，巴山渝水共千秋。
望小金门	[当代] 陈仁德	盈盈一水两离分，四十年来欲断魂。海畔舟人遥指点，烟波蓝处是金门。
从重庆飞赴福州	[当代] 陈仁德	碧霄浩渺一机轻，云海无涯照眼明。且把尘缘都掷下，来寻天上好心情。
车过惠安	[当代] 陈仁德	惠安女子事多奇，竹笠方巾小短衣。海外鳏夫心有血，村中寡妇鬓成丝。
黔江杂咏四首 其四	[当代] 陈仁德	四围山色郁苍苍，山底新城是黔江。天外红尘飞不到，白云渺渺碧溪长。
黔江杂咏四首 其三	[当代] 陈仁德	南海波平玉镜开，土家妹子荡舟来。阿哥山外销茶去，昨日方过永顺街。
黔江杂咏四首 其二	[当代] 陈仁德	清溪碧树绕高崖，一霎微风雨若丝。竹簏青衫花布伞，深山苗女赶场时。
黔江杂咏四首 其一	[当代] 陈仁德	云渺林深去路迷，连山百里草萋萋。牧童松下遥呼伴，日暮牵牛过小溪。
天子山	[当代] 陈仁德	雾里亭亭十万峰，如鞭如笋势峥嵘。小桥流水桃花影，都在虚无缥缈中。
咏物诗四首 其四 电梯	[当代] 陈仁德	升沉高下只寻常，负重年年岂自伤。直去直来终不改，顶天立地气昂扬。
咏物诗四首 其二 喇叭	[当代] 陈仁德	立身偏爱最高楼，一语乘风遍九州。啼笑但劳人播弄，只生喉舌却无头。
咏物诗四首 其三 假山	[当代] 陈仁德	凭将假像博真情，八面玲珑百态生。知否入云千仞外，巍然泰岳势峥嵘。
咏物诗四首 其一 电扇	[当代] 陈仁德	回头转向总从容，忽尔南风忽北风。只管向人吹不已，可怜炎尽即途穷。
夹山李自成墓	[当代] 陈仁德	大顺陵前雨若丝，枭雄踪迹至今疑。崇祯辞庙闯王隐，筵到盛时是散时。
世态杂咏十三首 其十二	[当代] 陈仁德	大吕黄钟弃若尘，雷鸣瓦釜竟相珍。深宵处处闻摇滚，谁复高歌主义真。
世态杂咏十三首 其十三	[当代] 陈仁德	琼浆玉液满金樽，共道情深一口吞。醉唤美人歌舞去，红灯暗处最销魂。
世态杂咏十三首 其十一	[当代] 陈仁德	庄生独觅藏舟壑，盛世遍装防盗门。渐恐歪风淩正气，居然闹市若荒村。
世态杂咏十三首 其十	[当代] 陈仁德	巨星迭出影横斜，唱彻清宵是卡拉。一自港台风靡后，乾嚎哀叫亦名家。
世态杂咏十三首 其九	[当代] 陈仁德	五千年史不须誇，要识当今刘德华。一曲情歌星族醉，呼声雷动泪交加。
世态杂咏十三首 其八	[当代] 陈仁德	千金浪掷斗豪奢，狼犬当门大款家。为问寒儒终日苦，何如窗下一枝花。
世态杂咏十三首 其七	[当代] 陈仁德	巷尾街头斗雀牌，深宵赌局再三开。稚儿扶案旁观久，要与阿爷战一回。
世态杂咏十三首 其六	[当代] 陈仁德	阿炳长歌大路旁，吉他高奏电音箱。曲终但见人离去，几个先生肯解囊。
世态杂咏十三首 其五	[当代] 陈仁德	谁家卖艺小儿郎，垢面蓬头过广场。吐火吞针还舞剑，无衣无袜渐天凉。
世态杂咏十三首 其四	[当代] 陈仁德	博杀骇然战局危，萤屏血肉正横飞。大师只手生雷电，美女赤身出幕帷。
世态杂咏十三首 其三	[当代] 陈仁德	不须夜识绿林豪，白昼流氓亦叫嚣。谁复挺身征腐恶，乾坤正气黯然销。
宋大观砖砚	[当代] 秦鸿	男儿生世间，纷繁力排奡。中心实提孩，奈何失依靠。呜噎以吞声，泪迸徒恋嫪。仰视昏曀曀，芃芃望雨膏。斯怀煚不灭，烧墼铭其祷。陵谷忽变迁，荡然复冶造。持砖凿为砚，天意乃训诰。濡毫向研墨，乾坤正啄抱。
唐咸通砖砚（咸通四年琅琊王记）	[当代] 秦鸿	世代冲其浪，浮沈谁与抗。何如一沙鸥，翩举神自王。
十月既望晨起车中读东篱赠诗步韵奉和时将抵京	[当代] 秦鸿	雾海例茫茫，孤舆如巨舶。映窗瘦桐影，倏忽犹野魄。彼视车中人，岂异过江鲫。煌煌营广厦，徒费木与石。身未及黄泉，纷纷相炮炙。文字虽相亲，终与大道隔。
冬雨夜口占步韵答乐堂见赠	[当代] 秦鸿	吾爱金夫子，山云撷为诗。流泉盎胸臆，深体天地慈。为龙潜深壑，为凤栖梧枝。月眠夜亦清，风裁无不宜。自照返澄澈，毋庸世网縻。愧我枪榆间，腐鼠暂疗饥。吁嗟朝菌知，椿寿岂同时。此夕寒雨晦，苍茫欲何之。
丁亥人日永福寺聚唱分韵得闲字	[当代] 秦鸿	梵海何浩浩，波巘凝斯湾。氤氲犹鼓荡，花木为含潸。说法昔时雨，当春弥天还。高阁依北峰，暮钟萦间关。僧指楼前树，朝禽识此闲。愧我羁城市，块垒犹崩山。敛息石梁下，尘氛堪芟删。石濑容俯瞰，苔除舒跻攀。苍猿疑见影，龙鱼口如锾。浮沤能幻我，触形成雾鬟。悤悤留辙迹，毋悯斯缘悭。惟思宿雨后，深谷生潺潺。
丁亥杂诗 其一	[当代] 秦鸿	其身尸于朝，其宗灭于绛。富哉郤昭子，灾祥岂天降。嵯峨远山陵，箪瓢陋涂巷。天焉受其德，人不为其憃。当春杨柳忻，攘臂恣撼撞。十风飙九雨，晚晴媚蜺虹。岂欲清天心，流云乃沟洚。蝼蚁性斗争，蜂蝶哗且鬨。万物分虽殊，生意例戆憧。朝著紫霞帔，夜缓鹤节幢。朝代亦类此，骇涛偶沈艟。谁鼓岁与年，及我如冲漴。春冰神益衰，夏暍体日肨。诸脉惟无止，接天复涌淙。
和北庭书生	[当代] 秦鸿	碧树弄潮影斑斑，金风凋夜忽已删。物莫非指指非指，子之清扬扬且颜。毫损不成利天下，五丁摧死道维艰。阒然日挂废城角，骀骀陟陀犹钝顽。
有答	[当代] 秦鸿	古干三千寻，风雷郁森森。屈根及潜蛰，当风怀啭禽。岂羡枯樗寿，托栖山壑深。欣欣共春荣，来蔚天地心。
过山中看云之馆题壁	[当代] 秦鸿	山我早相知。中心颇乐之。看山卧空馆。云激溪声满。
口占复暮阑阁主人次高瘖盦韵	[当代] 秦鸿	上宰欲我识大道，遂噫朔气逆劲草。微躯随风为飘蓬，转耽寒霜忧春晓。冰澌檐滴自成章，采以入辞天之常。灶下枯蓬釜中水，相与高歌毋悽惶。
白字酒歌	[当代] 秦鸿	夜雨寎月岁乙酉。九溪水涨吴山阜。诗意如潮剪春韭。一倾稠州白字酒。琥珀荡漾清且浏。开坛醇香浓不走。雏莺呓巢絮萦柳。斜日繁锦伫华妵。清樽初倾甫入口。云缭诗肠春盈牖。玈矢在控狮欲吼。赑屃半卸重岩负。三杯濯罢明矇瞍。触我诗思动眑眑。春风撩鬓霭涵薮。春水浸骸嬉蝌蚪。满座霞霓神赳赳。涌泉暖彻龙衔扣。冲霄光焰惊牛斗。鲸鲵浮空波黝黝。习习两肋云生肘。握电蹑虚天堪友。众峰争趋齐俯首。四山飞雨在我手。我闻此酿由来久。丹溪著作颇嘉取。浣纱之水北为醙。叱羊之石南为瓿。天于乌伤何其厚。灵醪直可绿枯朽。酌向泉石增寿耇。饮之为道通大有。
乙酉杂诗 其一	[当代] 秦鸿	向晚收霢霂，西风试一讲。街衢拟河汊，舴艋皆失港。世人蝼蛄群，驱使焉用棒。纷争狺哞牙，自闭枯河蚌。雷喑曾掩耳，风过犹抚项。拾块亦当金，宝之扃箧缿。噫我欲抽身，片纸容儋傋。流丸止瓯臾，寸管适耧耩。
扬朐道中口占 其五	[当代] 秦鸿	反景绚高穹，暗夜涌地起。西望未移时，历幻如烧燬。
扬朐道中口占 其三	[当代] 秦鸿	熏风动麦田，轻波水面滑。远陌行稼者，草帽浮不没。
扬朐道中口占 其四	[当代] 秦鸿	高树环池塘，深碧浓如液。其间馀一瞥，反映穹天碧。
扬朐道中口占 其二	[当代] 秦鸿	麦田绿如茵，一墓静如匐。小柏只三株，默默立其侧。
扬朐道中口占 其一	[当代] 秦鸿	来者日以疏，去者日以促。对此莫搔萧，车窗掠狂绿。
九溪理安寺雅集分韵得翻字	[当代] 秦鸿	金气拭凋卉，溪山色忽翻。嘉阴最胜处，列筵陈鸡豚。屈指计远近，排齿序仲昆。远近无窐碍，杯酒涤嚣烦。举箸萦逸兴，飞觞溢隽言。在市幽泉咽，在山雪浪喷。此心慕高古，能为屋漏痕。此意塞天地，烨烨如朝暾。飏则被蓬瀛，上则叩九阍。谈笑云霓生，恍然化浮鲲。飘散入荆榛，松杉亦归根。寂寂自兹后，凭谁辨旧辕。
栉风	[当代] 秦鸿	栉风正归来，独坐且脱袜。袜且不肯下，徒然书咄咄。
呈玉人	[当代] 秦鸿	清风无碍天无底。独卧高松秋似洗。当面一云长揖立。欲语不语如相识。
庚午春感用旧韵 其三	[当代] 秦鸿	台城挥别处，漫漫夜行车。春去冰霜近，电过天地斜。青山馀几树，白日是谁家。离恨长江水，归来煮旧茶。
庚午春感用旧韵 其四	[当代] 秦鸿	匈奴多健者，南下而牧马。漠漠风尘生，滔滔江水泻。幸哉天昭然，甚矣吾衰也。明日又纷纷，乡人结春社。
庚午春感用旧韵 其二	[当代] 秦鸿	酒债才初月，悲歌已夕阳。吴陵城外道，一曲一回肠。乱草无情绿，疏梅寂寞香。倍怜生意满，蜂蝶下寻芳。
丙申六月之望集于钱塘夜访孤山见霁月分韵得重字	[当代] 秦鸿	抃舞灵鳌戏澒溶，众仙员峤步躘蹱。培塿不用三休已，江海偏宜九译重。忆昔识韩云叆叇，于今说项鬓髼松。黯苔侵石频生癣，霪雨连旬孰疗齈。擎炬荷苞思桂楫，隔波林观咽昆籦。翠翻千盖秋安在，黄烁孤盘望又逢。随分阴晴容小立，向人谈笑任长慵。美人侠隐湮梅鹤，辞赋碑铭溷駏蛩。月为徐开持净鉴，天其尽覆拄深庝。时闻拨刺垂条下，鲫鳝鳙鲢鲭鲩龙。
庚午春感用旧韵 其一	[当代] 秦鸿	新来懒上楼，意态且休休。把酒还如水，临春亦觉秋。野云垂地湿，烟雨入天收。徙倚吴陵暮，王孙慎莫留。
甲申上元感赋怀胡僧并呈留社诸公二十韵	[当代] 秦鸿	喧阒知更漏，平居理剩釭。画帘炱幂历，心乐响琤瑽。巉隐楼侵夜，清寒月浸窗。念遥思对酒，援翰起飞泷。肝胆时孤照，瞿昙世岂双。衣冠轻磊落，气骨贵丰厖。一叶舟犹泊，千钧鼎已扛。恢恢公领骥，跃跃我从駹。捬捭例扪舌，追攀忽绝谾。意宁逢魍魉，身既类蝚蛖。徒说胾爓腍，幡疑语沸哤。图擒摩黡虥，将渡探潜矼。击壤安乎命，如弦不欤憃。鸠形多短褐，肉食踞高庞。亭下谁敲唾，中流未誓江。风烟仍饱眼，涕泗欲盈腔。罅夜生红日，冲波采绿茳。篇成缀鞔鞳，句就锻矛鏦。道阻空长啸，山深岂独跫。明朝春又蛰，檐滴汇漎漎。
自题履错集赠张庆	[当代] 秦鸿	江湖久识野狐禅，雄论奇腔愈见妍。挥笔宕云山海外，凭虚已并古人肩。
自题履错集赠朱勇	[当代] 秦鸿	写罢浮云夜月高，溟波只手钓连鳌。春风不肯吹秋雨，恐湿先生鬓二毛。
自题履错集赠易宇晴女史	[当代] 秦鸿	绿涨陂塘双桨打，珠跳荷立深般若。日光如注远山青，窗静波平腾野马。
自题履错集赠王子庸	[当代] 秦鸿	书斋泛夜如烟艇，墨在砚池光濎濙。冷峭羡君悄振衣，抚松独立千峰顶。
自题履错集赠周静	[当代] 秦鸿	白云袅袅驻吟笺，坐久春温起笔端。花鸟无言臻烂漫，仗君泼墨破荒寒。
自题履错集赠龚午堂	[当代] 秦鸿	竹影铺阶似画爻，临窗写罢听萧梢。远山日午静相对，不觉蒲团坐已凹。
自题履错集赠贝四青	[当代] 秦鸿	春雨濡毫月作灯，砚池经岁未曾冰。山阴道士换鹅笔，写到晴云第几层？
自题履错集赠占必青	[当代] 秦鸿	秋林萧澹春林缥，写得危巢栖暮鸟。不语青山自在閒，仗君落墨分昏晓。
自题履错集赠刘正杰狄颖	[当代] 秦鸿	写山写水写春花，写出仙乡作我家。我与天公皆造化，天公一笑满山霞。
自题履错集赠天潇	[当代] 秦鸿	到处听人誇小马，天潇神笔莫招惹。遭逢冷热一窥中，为鬼为仙随意写。
自题履错集赠江铸久芮乃伟，时在四明山书画院雪霁复雨	[当代] 秦鸿	雪压苍岩绿暗滋，灯黄山静墨淋漓。一庭檐溜响云外，知有春星夜布棋。
自题履错集赠袁灿兴	[当代] 秦鸿	灿灿光中腾野马，遥山历历孤云下。茅檐日午静无憀，青史可能濡笔写。
自题履错集赠王旻	[当代] 秦鸿	羡君大笔巨如椽，云在青山月在泉。日暮苍猿啼洞府，祇藏岁代不藏仙。
吕三惠赐画一纸画集二册因急就一绝自题履错集却寄	[当代] 秦鸿	我家花鸟满春蹊，我画斑斓不自迷。我见世人无上下，祇随立足作高低。
自题履错集赠朱清	[当代] 秦鸿	依稀隔树鹧鸪啼，花密香浓径湿泥。云脚书声春欲雨，小西湖畔小亭西。
自题履错集赠朴云子	[当代] 秦鸿	焦桐不爨孰为琴，未斫秋声碧且森。砚上云泉谁共语，闲峰挥罢自登临。
自题履错集赠章青海夜坐两晋斋茗谭即席	[当代] 秦鸿	石在青山多意态，云归沧海隐形骸。千秋滚滚谁淘得，祗在煌煌两晋斋。
自题履错集赠王伟东	[当代] 秦鸿	盘磐石径如波漾，司命杳茫安可访。记取春山脚底寒，与君并坐松风上。
自题履错集赠胡荒坡	[当代] 秦鸿	昔我来游雪半山，今君终日住其间。何当痛饮旗云下，泼墨淋漓载酒还。
自题履错集赠虞涛访文墨堂观所藏印石	[当代] 秦鸿	我磨文字君磨石，石有奇纹字有形。世界他生如异色，黄天历历缀蓝星。
自题履错集赠何涤非	[当代] 秦鸿	我借坡公喻己身，君书我册见精神。譬如梅萼枯枝上，便许寒山泄漏春。
自题履错集赠韩晓东道长	[当代] 秦鸿	白鹤高飞入远山，远山淡在水云间。松风笑我无多事，清茗冰盘共往还。
自题履错集赠宋世平	[当代] 秦鸿	图写流风古至今，笔摇吴月露沾襟。倘无文字作绳墨，我与先生印一心。
自题履错集赠戴家妙	[当代] 秦鸿	家崔崒兮俯潋滟，遍写白云春酒酽。回看日色下江流，沙觜横生新坛坫。
自题履错集呈苕上费公	[当代] 秦鸿	清波不漾春云压，夜静孤舟浮唼唼。雨散蛟鼍梦咽雷，风摇残月过苕霅。
自题履错集赠楼仲尚	[当代] 秦鸿	楼公块垒千竿竹，黄鸟欲栖白云逐。挥罢清池涤紫毫，墨涡世事轻翻覆。
自题履错集赠车珏轩	[当代] 秦鸿	云际飞车如电掣，一刀一笔人间世。山阴墨换旧池鹅，春晓霞蒸新雨霁。
自题履错集赠傅志伟	[当代] 秦鸿	世味混兮岂羁网，此心安处即苍莽。期君只影揖云烟，大地山川皆指掌。
自题履错集赠周志远	[当代] 秦鸿	岁华涨落见平芜，岳阜晴云若有无。黯黯阁楼雷雨夕，击壶歌别只须臾。
自题履错集赠周坦斋	[当代] 秦鸿	平野莽苍飞一鹘，祖龙已杳苔侵碣。森森月海墨凝痕，天有奇云山有骨。
自题履错集赠储洁文	[当代] 秦鸿	世情千里惯重霾，独伫危楼似断崖。还忆访君秋雨夜，鼓楼路转府前街。
自题履错集赠胡清童	[当代] 秦鸿	升仙桥下古流水，曾罥台城雨万丝。融雪毡棚落冰挂，夜深瓦响过猫儿。
馀杭归沪车中口号	[当代] 秦鸿	怒绿贲张将脱树，惨白迷濛如梦注。日暮前程夜渐生，灯溯流光犹半吐。
挽李兄梦唐即用君赋得骨韵	[当代] 秦鸿	我亦飘飖世上尘，与君逢处暂为人。风花剔净能存骨，矗立流光几尺峋？
自题履错集赠陈卫兵	[当代] 秦鸿	春云染暮静犹鬈，夏雨悬檐噪似煎。昨共西门冬月语，识君三十四年前。
丙申米国纪游 其八	[当代] 秦鸿	试语原禽口未缄，春芳日夜染征衫。云中难写无穷意，但寄微躯作一函。
丙申米国纪游 其六	[当代] 秦鸿	西望乡云一水涵，吐吞大肚若婪酣。如沙劫里知何似，浪褪谁曾拾蠃蜬。
丙申米国纪游 其七	[当代] 秦鸿	日光如瀑凯风甜，谁遣华胥出指尖。不似痴人耽说梦，向空烂嚼尚呥呥。
生查子 和军持	[当代] 胡云飞	人立国门侧，轮廓森如画。几缕淡朱痕，隐入斜阳下。此时风远举，画里旗低亚。偶遇画中人，都把青锋挂。
初雪	[当代] 姚佳	遮天迷地极纷纶，霜剑风刀两斗新。六出飞花休怕冷，几回明月不忺匀。时逢知白守其黑，爰得和光同此尘。圆满华严归一乘，无冬无夏转鸿钧。
恒山悬空寺	[当代] 姚佳	恒山十八景难酬，泉石膏肓恨未休。一刹悬空身似梦，半生笔底事堪愁。金风玉露秋已尽，红叶银霜冷不收。尘外延霄轻羽翼，仙凡路隔阻追游。
冬荣	[当代] 姚佳	长林丰草自扶疏，蝉不知冰一任渠。不辩是非成解脱，但容天地定乘除。何时明月初开径，此处青山暂结庐。世味悠然聊复尔，任凭喜忍乐如如。
广胜寺	[当代] 姚佳	洪洞县衙但等閒，俱庐舍寺许跻攀。飞虹照映琉璃塔，流水飘摇翡翠山。小坐閒情承世俗，大行散乐畀人间。楚河汉界知多少，名胜于时别一般。
晋祠	[当代] 姚佳	鱼沼飞梁梦几般，中流砥柱意其间。悬瓮之水终难老，不系之舟一自闲。唐槐周柏春犹去，斫地补天人未还。白鹤飞来朝圣母，会仙桥上指蓬山。
秋毫	[当代] 姚佳	孤雁出群关客心，天生天杀变层林。云开见日去来去，叶落知秋深复深。何以两三更望月，宛然十一面观音。聚沙成塔禽填海，其道亡繇无古今。
满觉陇与自贡吕三兄及南昌南谷子兄	[当代] 姚佳	远望蜀国值仙槎，闲看西湖共物华。佳句天成风尽垩，匠心独妙笔生花。桂香满陇何妨醉，秋水无痕未可涯。金石其心同寿考，滕王阁上玉音加。
送佩润兄之扬州五十寿庆 其一	[当代] 姚佳	李郭仙舟第几程，恁凭樽酒遣离情。两分明月秋千里，数点寒星雁一声。花柳枝头山色远，瓜洲渡口晚潮平。西湖二十四桥在，越瘦吴肥画不成。
送佩润兄之扬州五十寿庆 其二	[当代] 姚佳	锦瑟风华五十番，烟萝山水未掩门。海屋添筹云叶岸，白衣送酒杏花村。收支神力常留醉，灌顶天光自吐吞。大衍宏开无底止，开阳宫上共谁论。
武侯祠	[当代] 姚佳	君臣合祀向清都，日月同光景不殊。渝水此时怀赤壁，蜀川何处望全吴。临危受命三分鼎，视险如夷八阵图。奇袭遣行子午谷，汉家社稷保无虞。
西藏	[当代] 姚佳	信果如期八月槎，雪山尽日七香车。不辞沧海沉浮远，无限珠峰俯仰赊。转世灵童归活佛，无生老母灭空花。通源本是昆仑种，早已和同为一家。
查嘎达索寺得米拉日巴大师加持	[当代] 姚佳	一路风尘秋气随，千山月色雁声迟。浮云散落知无处，白日飞升定有时。番寺虹光归瘦骨，珠峰雪影问长眉。隆达湖上道歌响，至死靡它怀大悲。
布达拉宫	[当代] 姚佳	红山隐隐起虹光，一片雪城天莽苍。晒佛台飞金翅鸟，上师殿坐紫髯郎。莲花生佛大圆满，明月印心无尽藏。法王宣说龙王舞，拜手空行妙吉祥。
送小女昊蕾之嘉兴军训感怀	[当代] 姚佳	江南烟雨已倾城，鸿雁于飞不则声。明月送来金阙梦，秋风吹尽玉关情。红尘大有诏三甲，紫燎光销敕五丁。但化干戈为玉帛，善之不战屈人兵。
观录揭傒斯、周伯琦等六家撰中鹄谢氏传略于于波兄府上	[当代] 姚佳	一卷丹青襟抱开，芝兰之室近瑶台。英雄弹剑当风立，美女簪花照镜来。堪破红尘非境界，臻于化境即蓬莱。鸡鸣墟上升明月，已道江南事可偕。
过大佛寺口号	[当代] 姚佳	醉笑一声怀远泽，行吟几度过新昌。天龙付得江山色，神龟吞之日月光。如此玄黄心浩荡，依然金碧势辉煌。恒沙分别路多少，悟道归来已坐忘。
与王俊杰兄谒华雨农先生	[当代] 姚佳	四海归来不自聊，一生补处宋官窑。花残月老香犹在，雨过天青绿渐饶。修内司空来洗马，龙泉宫远待甄陶。恰逢万物并茂日，安枣邵瓜谁与招。
井外天 其二	[当代] 姚佳	青梅煮酒小金丹，重到人间客梦安。山色四围催入座，花香一枕待凭栏。林间月影穿幽径，井外天光搅翠澜。骆越堂前春万里，休言持寄白云难。
井外天 其一	[当代] 姚佳	龙腾紫竹庆佳辰，银阙灿然金阁新。墙角牵牛花报喜，枝头布谷鸟催春。顶天观月无门洞，尽日看山得道人。一曲朱明同赤帝，幽兰香菊许谁邻。
谷雨	[当代] 姚佳	杨花煞白牡丹红，玩味江南尽个中。一室春催布谷鸟，千家雨送信天翁。寸心千古称觞酒，大梦平生愧鬓蓬。风起青萍萧瑟瑟，四时之气渺无穷。
龙居寺	[当代] 姚佳	年来莫道失阳和，春尽皋亭花气多。见趣芙蓉开寂寞，逢时杨柳解婆娑。青山入梦每新我，白日催人奈老何。夜半龙居寺中月，清光犹见片云呵。
春分	[当代] 姚佳	黄鸟关关破寂寥，玄乌啄啄试春娇。不风不雨人烟渺，乍起乍眠官柳摇。万籁无声浮寸碧，九天齐舞下层霄。驱雷策电无何有，夜长梦短恨难消。
惜春（是日清明）	[当代] 姚佳	临水登山入望赊，韶光已是旧繁华。连天春雨又春雨，满地落花犹落花。莺吟燕舞空阡陌，翠减红衰天一涯。杜宇声声声宛在，于无人处玉钩斜。
惊蛰	[当代] 姚佳	黄鹂启蛰玉音加，鹰化为鸠桃始华。春万千枝风竹马，天三两点雨麻花。祭来白虎愁情落，打得小人欢事差。九九艳阳出乎震，乍寒乍暖此生涯。
除夕感怀 其二	[当代] 姚佳	云台一念自躬全，金马留踪暂亸鞭。赵譬齐庐何以解，舜琴牙味不堪怜。为人在在思知命，交友于于觉忘年。年来惯纵钧天梦，信凭世道古来然。
除夕感怀 其一	[当代] 姚佳	浮瓯竹叶绿开怀，照壁梅花绝点埃。乙夜閒庭良马对，未年虚室吉羊来。敷时守岁香云盖，饯腊迎春画鼓催。待到高升漫不意，天仙相与列云台。
立春	[当代] 姚佳	鱼陟负冰应不禁，蜇虫始振几消沉。东风解冻还依旧，上界无生直至今。宰臣以下皆称贺，咫尺之间可鉴临。万世梧桐存祖殿，漫从枝叶感春心。
赋楼小农兄墨竹图	[当代] 姚佳	翰墨楼家似锦裁，湖山仙驭觉朝来。平生只许春风渡，高枕休教蝶梦回。一树梅花香入梦，几杯竹叶绿开怀。壁间相照惟明月，幽篁添得真快哉。
大寒	[当代] 姚佳	鸟吞鸡乳底须争，风厉霜飞雾縠轻。雪压吴山愁小劫，梅开葛岭话长生。江天怀远自无影，水泽腹坚时有声。犹是芝兰香渗渗，大寒索酒竟何成。
何涤非兄书赠郁庵藏兵之骆越王弓形格剑组诗长卷 其一	[当代] 姚佳	千里阵云传景祥，十年寒剑寄名王。何当啙窳行花犯，谁与儴佯作酒狂。落叶惊风催白雪，流星赶月待玄霜。浑然一体通无极，长卷生辉骆越堂。
何涤非兄书赠郁庵藏兵之骆越王弓形格剑组诗长卷 其二	[当代] 姚佳	龙威虎震彩舆还，凤泊鸾漂响佩环。惬意几杯陶令酒，閒情一片米家山。开窗明月生天阙，落纸烟云出世寰。大定黄龙飞剑落，三心三止透三关。
大观楼	[当代] 姚佳	历尽劫灰香已残，如此江山极大观。牧梦蚁封槐世界，催耕蛙窥井栏杆。迎华浦上春万里，涌月亭前玉一团。罗刹喙鸥红似血，长联在壁独醒难。
大理二	[当代] 姚佳	丽日中天届仲冬，彩云南现俨相从。何当洱海千秋月，来对苍山十九峰。不复汉风飞驷马，空余王气隐鸾龙。洞经古乐随流下，崇圣寺间香正浓。
大理	[当代] 姚佳	羊苴咩城可抚仙，古南诏国彩云偏。香三径菊疑无地，渴万斛尘别有天。旷日疏风几多梦，苍山洱海亿斯年。我来藉此梅花月，谁将留之蝴蝶泉。
小寒	[当代] 姚佳	绿酒分春曾祭日，红炉点雪更埋光。此时大理人南客，何处衡阳雁北乡。古道西风寒兔马，长天落日下牛羊。鹊巢雉鸲寻常事，思到西王母渺茫。
大雪	[当代] 姚佳	鹖旦无鸣象缺圆，厌闻瑞雪兆丰年。尘根已入风尘梦，荔挺不生卿士权。猛虎相交九州岛，苍龙七宿四灵天。远年近日如冬至，举世泠然使鬼钱。
冬至	[当代] 姚佳	水泉动斗坠微茫，亚岁贺冬今了当。祭祖草开冬至酒，思人花忆夜来香。胸中块垒横千岭，眼底沧桑竖一窗。莫道心如蚯蚓结，山中糜角解新装。
留社十周年	[当代] 姚佳	昭昭文运计穷通，谪限来归第一功。十载已无愁落处，百年常在醉吟中。观心月照梅花白，读史风吹烛泪红。小米园回春万象，已知生气傥天公。
小雪	[当代] 姚佳	万物生机一任抛，虹藏不见挂寒梢。风云变化犹无至，天地升腾已断交。未必红尘杯底释，何妨白雪曲中嘲。乃其闭塞成冬日，独揽排盘问六爻。
汉代饕餮镇守基业永固宝瓶庆馀纹归渔砖砚感怀	[当代] 姚佳	一蓑烟雨钓无为，社燕秋鸿知几时。竹两三竿青翡翠，水千万尺碧琉璃。清溪花落春何夕，极浦渔归乐有遗。如意宝瓶基业在，仙山楼阁祜来宜。
重游九华山	[当代] 姚佳	天柱仙踪翠幕遮，摩空圣迹几韶华。门无客至寻流水，山有云来护落花。上界清行犹中酒，东岩宴坐更悬车。神光百岁双溪照，已见烟林碧破赊。
玉壶春瓶即兴	[当代] 姚佳	人间休问紫姑神，何处青山可卜邻。往事消磨金缕曲，流年沈浸玉壶春。秋风瑟瑟寒于水，秋月皎皎白似银。莫道恨天不借我，已然宝箓赠南真。
寒露	[当代] 姚佳	白云作伴几凭阑，鸿雁来宾故著单。菊始黄华生静意，风行红叶褫清欢。西湖山色连天老，北岭秋声入梦寒。宿水餐风犯霜露，更从何处认青鸾。
连日幸会叶克勤兄、戴丛洁兄、方清刚兄、扬絮飞李国新贤伉俪及胡巍兄等用前韵	[当代] 姚佳	塔如白玉水如环，前后相逢若是班。三径馀香枯叶蝶，一筇身影夕阳山。风云行尽终平淡，金石为开岂等閒。集古录中馀味在，独具只眼阅人间。
崧泽道院与韩晓东道长、云鹤兄、军持兄、世平兄等	[当代] 姚佳	金玉琉璃水一环，群龙相聚紫宸班。中台日月天师道，东海昆仑方丈山。兰桂生香从大雅，星官赐福自高闲。元神酩酊归无极，云鹤飞来杳霭间。
重阳	[当代] 姚佳	集重阳入帝宫兮，秓菊盈园云树低。空服九华向江汉，野无一事被烝黎。宸车践远日初上，祓禊登高天四垂。欲送风槎畅秋志，茱萸影外雁来迟。
秋分	[当代] 姚佳	昼夜均而寒暑平，风雷之变始收声。天子明明秋祭月，黎氓懔懔梦关情。采莲慨尔清閒客，种麦于嗟太瘦生。四海閒田归不得，与鸡俱兴做么耕。
普陀山	[当代] 姚佳	风云破月剑冲星，仙侣同舟入窈冥。秋水无尘僧眼碧，远山如黛佛头青。在天在渊空千古，为雨为霖饱万灵。半世翻身红脚桶，憬然有悟略潜形。
十六夜福星观听云鹤兄抚阳关三叠	[当代] 姚佳	湖山况秀可飞仙，风月空明做个天。江上潮来惊鹤梦，云中花落乱茶烟。固知生死为虚诞，长觉乾坤属古贤。新雁一声嘎然止，懒回龙伯国人船。
中秋白露同日而至	[当代] 姚佳	日朝月夕幸随分，天子庶民遇所欣。曲院犹擎荷叶伞，长堤初谢柳丝裙。黄花落落方成点，鸿雁离离更作群。难得夜光凝白露，自生秋水起青云。
中秋感怀 其二	[当代] 姚佳	埋愁无地醉为乡，寄梦空山梦更长。一枕啼猿来巫峡，几多归雁去衡阳。梯云可取广寒殿，仗剑相寻骆越堂。明月明年当此际，何人何处又伥伥。
怀先师庄一拂先生 其二	[当代] 姚佳	明月如钩花满枝，青山入梦度云迟。也知天马行空处，其奈白驹过隙时。几度相逢还赋曲，十年记取更题诗。可怜齐物同生死，却笑人间真个痴。
中秋感怀 其一	[当代] 姚佳	江湖几度水云侯，风露今宵更倚楼。八月月圆圆的的，中秋秋思思悠悠。鹤归辽海千山远，枫落吴江万籁幽。如此飞光如此夜，寂无人处照人愁。
怀先师庄一拂先生 其一	[当代] 姚佳	鸳鸯湖上小瀛洲，菡萏花中烟雨楼。何以客来春梦远，不堪人去物华幽。三秋柳叶无青眼，十里芦苇已白头。坐久昭然心若水，片云如削月如钩。
处暑	[当代] 姚佳	抹月批风孰是真，争秋夺暑漫惊频。迩来出海开渔节，归作临河羡钓人。投老青山空有待，抛残红豆恨无因。流金叠翠追寻远，白帝西郊祭祀新。
贺怡藏法师览揆良辰	[当代] 姚佳	怡和独处梵王宫，臧不都归大化中。法海无边心似月，师风高远气如虹。览闻辩见一门入，揆理度情三径通。良夜更教秉烛满，辰光常许乐元丰。
与雪窦寺怡藏法师茶饮	[当代] 姚佳	豁然天地入虚襟，秀甲东南谁共吟。此处无多生死梦，是时一切去来今。明王忿化金刚相，弥勒慈怀菩萨心。大事因缘兹出世，妙高台上恣登临。
雪窦寺 其一	[当代] 姚佳	一水纵横宝鉴开，九峰环抱妙高台。会仙亭上生明月，观瀑崖中响午雷。潭隐白龙时溅雪，洞开金虎挟风回。商量契此消凡致，应梦名山仰止来。
雪窦寺 其二	[当代] 姚佳	碧岩重显势崔巍，雪窦峰高小翠微。雾锁山头钟鼓出，云开天外寺僧归。一生补处论唯识，四海为家笑是非。无著世亲狮子觉，龙华三会俨相围。
入伏于章兄青海两晋斋雅集，赏郗璿、羊逸墓志及永和九年砖拓，座上何兄涤非、车兄帝麟等	[当代] 姚佳	天气清明似永和，惠风和畅处行歌。移来彭泽先生柳，换取黄庭道士鹅。万象归心同水月，百川汇海共烟波。观今鉴古寻常事，齐物彭殇奈我何。
大暑	[当代] 姚佳	大雨时行竟未逢，国无恩泽憩夔龙。邀凉云食仙人草，向晚风生罗汉松。斟起姜茶哉一色，打来香篆矣千重。萤窗渐听吟蛩剧，火伞高张最悯农。
立秋	[当代] 姚佳	风车云马载浮名，支策据梧太瘦生。相望秋心升月阙，忍看红叶下蓬瀛。一行雁字淡无影，四壁虫机寒有声。白露未晞揪敛始，西郊歌舞几麾旌。
十九日听弥撒战歌 其一	[当代] 姚佳	一丘一壑一徘徊，剩水残山作么回。驴背花从愁里落，月中桂向酒边栽。苍髯如戟撩天日，缟袂随风惹世埃。大道谦亨幽且远，云蒸龙变者谁哉。
十九日听弥撒战歌 其二	[当代] 姚佳	榆钱满地莫医贫，柳絮无声旋化尘。万劫如初半梢月，一年过半两头春。可怜此老忧天下，不见吾狂恨古人。七地沈空难未渡，更从何处脱沉沦。
小暑	[当代] 姚佳	温风消得鬓华斑，天贶生来一破颜。空见常人愁白日，懒闻时事老青山。寺中翻籍云萝冷，溪上晒衣鸥鹭闲。漫作花儿会上客，赶歌我也竟忘还。
夏至	[当代] 姚佳	蝉噪蛙鸣歌正当，萧斋兀自感炎凉。梦来蝴蝶点儿影，愁尽荼蘼些子香。书迭青山饶夜短，鸿飞白日似年长。无堪梅雨藕风里，渐一阴生北极光。
巢湖	[当代] 姚佳	骑鹤相逢谩几回，吹笙独忆凤凰台。天低吴楚云中出，风送姥山波上来。朝夕饮冰知冷暖，长时砥剑著风雷。骋望千里江淮路，燕雀居巢去鹢催。
菊斋书院	[当代] 姚佳	太湖三万六千顷，七十二峰烟水赊。但见无人收月色，不知有汉种桃花。西山菊隐新开径，星海燕居稳泛槎。一苇杭之波送我，来同崇古瀹清茶。
芜湖	[当代] 姚佳	吴头楚尾著神山，上有仙人独往还。青弋江流河汉外，文峰塔耸斗牛间。天边日影穿云树，雨后岚光拂镜湾。绝顶今过铁门槛，鸠兹故国尽萧闲。
狼山	[当代] 姚佳	萃景楼头散霁烟，众星拱月出松巅。斜阳人影长于树，古寺钟声远在天。枕藉名山空此际，庭开法乳自何年。林溪参得云支塔，闲把虚空受一拳。
送春 其二	[当代] 姚佳	春生秋杀太匆匆，织恨凝愁总是空。几度绕村乌首白，一朝辞社燕襟红。扁舟泛泛桃花水，玉笛依依杨柳风。华不再扬弹指过，诸天煜爚化身同。
雁荡山	[当代] 姚佳	秋雁宿之龙伴眠，有湖生在日华边。濯缨泉水相知趣，砺带河山目了然。竹两三杆青到户，云千万片白于天。坐来合掌千峰对，飞渡灵岩身欲仙。
怀化	[当代] 姚佳	黔滇到此一门关，大汉于斯控百蛮。明月孤高当世外，夜郎自大隔尘寰。天荒地老空腔树，日冷云深没骨山。万佛雪峰飞已去，回龙沅水下湘湾。
送春 其一	[当代] 姚佳	芳菲消得柳三眠，烟雨生来绿涨天。九十日春花落去，数千载事月依然。黄莺恰恰真辜负，杜宇声声最可怜。上界无何知过眼，东君别我动经年。
永州	[当代] 姚佳	零陵人物望中仙，石室兵书物外天。一路花光红不息，九嶷山色郁相连。潇湘夜雨怜斑竹，巴蜀春风响杜鹃。翌日紫霞铺碧水，浯溪行尽绿杨烟。
涅槃 其一	[当代] 姚佳	春光渐老奈何天，谢却芳菲更杜鹃。逐水流红初死后，归心漂白未生前。澄怀观道三千劫，对酒当歌二十年。莫说风尘不介意，向来岁月只随缘。
涅槃 其二	[当代] 姚佳	宛然玉树裛还垂，隐约琼楼未可涯。酒醉人歌人哭处，春怜鸟去鸟来时。天心甘苦仅何补，世味酸咸只自知。金甲神君归位后，翻看苦海碧琉璃。
江南春色图	[当代] 姚佳	枝头好鸟自呼名，江上青山步武轻。两岸流云堪共醉，一舟载月与同行。春深如海朝天远，水静无尘望太平。我亦桃源迷路客，刺红浮素不胜情。
自题琅玕卓立图（二零零八年作）	[当代] 金鉴才	琅玕深处不知秋，岚影浮光入眼柔。有客临高无一语，洛阳花事正堪愁。
留社初集	[当代] 姚佳	青山入座水涵空，名士如云道不穷。褦襶句翻盐昔昔，郁陶人醉蜜翁翁。风吹水月三更白，鹤舞梅花几度红。千古文章存一脉，西泠桥畔祝芳丛。
留社缘起	[当代] 姚佳	运转帝车齐七政，轮回天路待何年。斯文曲水流觞处，淡泊清风醉棹前。入世以诗行佛事，为人于意作心田。乘桴岂忍浮于海，回首璿衡色正鲜。
自题画竹二首（二零零七年作） 其二	[当代] 金鉴才	一窗竹影舞青鸾，真赏何须画里看。漏断诗成暮云合，秋阶小伫雨声寒。
自题棘丛栖禽图（二零零八年作）	[当代] 金鉴才	棘丛萧叶殿秋光，笔下图成忆素王。满郭西风沈夜月，听人寂寞说公羊。
自题画竹二首（二零零七年作） 其一	[当代] 金鉴才	数叶垂垂拂女墙，西风萧瑟转秋凉。中宵酒醒推窗起，十二阑干月正央。
自题画梅二首（二零零七年作） 其二	[当代] 金鉴才	淡荡寒烟系短篷，一钩新月上帘栊。今来亦是思归客，独把吟杯啸晚风。
自题画梅二首（二零零七年作） 其一	[当代] 金鉴才	漫山积雪压枝斜，记是当年沽酒家。日暮诗成新上月，满天绽放野梅花。
自题梅花册三首（二零零七年作） 其二	[当代] 金鉴才	数枝香雪影清波，揽得东山月几多。一点芳心谁解惜，临流有客起吟哦。
自题梅花册三首（二零零七年作） 其三	[当代] 金鉴才	溪头吟赏一枝斜，历尽萧霜未著花。他日寻来莫须问，压墙梅影是君家。
自题梅花册三首（二零零七年作） 其一	[当代] 金鉴才	摇曳风前玉树高，道人相劝有山醪。莫教零落随流水，误作武陵洞里桃。
自题画兰四首（二零零七年作） 其三	[当代] 金鉴才	乱头粗服不为贫，身不随流莫问津。寄语武陵捕鱼客，夭桃非合结芳邻。
自题画兰四首（二零零七年作） 其四	[当代] 金鉴才	欲调青琴慰素心，松间明月旧知音。东君已老王孙远，幽谷荒凉草木深。
自题画兰四首（二零零七年作） 其二	[当代] 金鉴才	渺渺空山接水涯，佳人晓镜动愁思。惊看鬓角星霜起，都被东风著力吹。
自题画兰四首（二零零七年作） 其一	[当代] 金鉴才	乱山深处不成蹊，香草谷中烂作泥。迁客骚人何处去，溪头冷月唱荒鸡。
自题画竹二首（二零零七年作） 其二	[当代] 金鉴才	前庭种竹结重阴，待月吟风弄好音。莫道生成枝上节，还须曲处證初心。
中秋忆卢青山（二零零七年杭州作）	[当代] 金鉴才	竹动西风忽忆君，荷花消息久无闻。不知今夕纱幮暖，记得西湖月几分。
自题画竹二首（二零零七年作） 其一	[当代] 金鉴才	风定青阳碧玉光，一枝横出影西窗。当年种竹人何去，秋雨潇潇夜气凉。
再叠前韵答子南（二零零七年杭州作）	[当代] 金鉴才	白头强作少年游，不负庭前叶报秋。我是武陵思归客，岂能身去锁高楼。
次韵答子南中秋见寄（二零零七年杭州作）	[当代] 金鉴才	日日趋风接物游，心情怕说又中秋。今宵月下君应惜，身在西湖近水楼。
欧阳中石见赠作品集因赋一绝（二零零七年北京作）	[当代] 金鉴才	银钩铁画玉精神，疑是欧公自写真。一瓣心香凭见识，且共逸少作家臣。
中秋江上赏月次坡老韵（二零零七年杭州作）	[当代] 金鉴才	江风拂席醉颜寒，嘉果来登白玉盘。今夜清辉胡不足，冰轮欠我一回看。
题潘怡见齐云山居图卷二首（二零零七年北京作） 其二	[当代] 金鉴才	林花落尽日将暝，小掩蓬门百事宁。莫放渔郎山外去，世间风雨打飘萍。
京都夜雨闻孔燕唱越剧红楼梦戏作（二零零七年北京作）	[当代] 金鉴才	一曲红楼唱未休，怨题逝水去悠悠。北腔今听翻南调，燕雨幽风入耳柔。
题潘怡见齐云山居图卷二首（二零零七年北京作） 其一	[当代] 金鉴才	披图犹若餐绛霞，寻得仙源便到家。若个殷勤林下客，昂山俯水作生涯。
次韵答吴一如见寄（二零零七年杭州作）	[当代] 金鉴才	画家俗习专形神，谁拓尘襟发笔真。煮石无传寿门掩，野梅犹忆旧诗人。
夜过永福寺感赋（二零零七年杭州作）	[当代] 金鉴才	更深禅院噪来禽，谁煮龙团敌万金。坐起遥看山外景，阑珊灯火费沉吟。
夜过钝井斋次韵和具沤生（二零零七年杭州作）	[当代] 金鉴才	趁閒恰似放笼禽，刻漏声残酒转频。醉去胸中无块垒，丝桐挥罢复低吟。
自题画梅（二零零六年杭州作）	[当代] 金鉴才	阶前草色碧新斜，又是人间换物华。乍起文园病司马，自团残雪咽梅花。
钝井斋夜雨听琴次具沤韵（二零零七年杭州作）	[当代] 金鉴才	已觉飞霜染鬓星，任教兰若阻中庭。老夫不识阳春曲，错把琴音作雨听。
读吴战垒撰西泠印社甲申清明祭先贤遗文哭缀一绝（二零零五年杭州作）	[当代] 金鉴才	观乐楼前冠似云，花光飞掠卓无群。不知今岁清明日，谁草哀文更祭君。
甲申除夕读吴战垒临江仙遗词感赋三绝首（二零零五年杭州作） 其二	[当代] 金鉴才	灯前坐听雨潺潺，生别如何竟不还。那日临歧挥老泪，可曾一滴到蓬山。
甲申除夕读吴战垒临江仙遗词感赋三绝首（二零零五年杭州作） 其三	[当代] 金鉴才	四十流年梦不回，灌园空谢楚王哀。从今怕种西窗竹，风动还疑旧雨来。
自题墨梅册八首（二零零四年杭州作） 其八	[当代] 金鉴才	萋萋芳草忆王孙，万树东风霭远村。独有著书人未觉，梅花开尽不开门。
甲申除夕读吴战垒临江仙遗词感赋三绝首（二零零五年杭州作） 其一	[当代] 金鉴才	故人去别隔重天，忍读遗篇夜不眠。爆竹无声飞雨暗，一腔恸哭入新年。
自题墨梅册八首（二零零四年杭州作） 其七	[当代] 金鉴才	池上青春玉树多，禁城消息久蹉跎。知情唯有巢梁燕，万古荣枯只逝波。
自题墨梅册八首（二零零四年杭州作） 其六	[当代] 金鉴才	漫山飞雪映寒光，访到梅花兴味长。手折一枝下山去，出山不比在山香。
自题墨梅册八首（二零零四年杭州作） 其四	[当代] 金鉴才	如磐夜气拨难开，正道燕风送雪来。一自逋仙驾鹤去，梅花满地为谁栽。
自题墨梅册八首（二零零四年杭州作） 其五	[当代] 金鉴才	墨云似幄正愁吾，懒写寒梅意已疏。试问灯前玄赏子，披图见有玉轮无。
自题墨梅册八首（二零零四年杭州作） 其二	[当代] 金鉴才	消息春风吹又生，故园池馆旧纵横。年年月满孤山路，谁唱梅华第一声。
自题墨梅册八首（二零零四年杭州作） 其三	[当代] 金鉴才	灯前听得漏声残，欲写寒香著笔难。当时煮石人何去，白云如雪满空山。
自题墨梅册八首（二零零四年杭州作） 其一	[当代] 金鉴才	蘸来淡墨作燕支，正是东山月上时。谁是梅边乘凤客，箫声犹绕露华枝。
自题墨葡萄赠吴战垒（二零零三年杭州作）	[当代] 金鉴才	脉脉晴光映翠微，深山雨后见空枝。即今谁问真珠价，一日秋风一日稀。
自题葡萄片石图（二零零四年作）	[当代] 金鉴才	藤间紫玉泛晴光，落寞深山岁月长。怕有饥禽来下啄，写将片石作堤防。
自题画竹（二零零四年作）	[当代] 金鉴才	连宵春雨不开门，柴湿灶寒酒未温。坐起推窗青眼客，白云谷底卧龙孙。
过五女峰峡谷（二零零二年吉林作）	[当代] 金鉴才	一川飞瀑送轻寒，翠落衣巾露不乾。绝似江南梅雨后，岩间花似醉中看。
书法江湖网答客问（二零零三年杭州作）	[当代] 金鉴才	寸阴不住任流年，信息如潮过耳边。好是山中无客到，懒云迟日拥高眠。
题与吴一如合作山水画（二零零二年杭州作）	[当代] 金鉴才	山斋雨寂碧重重，消息林花数点红。采药道人何处去，门前小立读松风。
自题风竹图（二零零二年作）	[当代] 金鉴才	白雨漫山百物空，电光时逗一灯红。恼人最是窗前竹，遇著东风不向东。
题岳石尘百花图卷（二零零零年作）	[当代] 金鉴才	一卷繁花照眼明，旧山松竹忆前程。遥知落寞南湖上，霜剑匣中彻夜鸣。
自题画竹（二零零零年作）	[当代] 金鉴才	一枝清露手自栽，寒雨荒烟团作堆。他日沧江化龙去，倩谁扶我看山来。
题应仲华诗稿后四首（二零零零年杭州作） 其四	[当代] 金鉴才	派争碑帖亦何求，大雅无声俗嚣稠。米老有言且记取，赏佳人自在高楼。
题应仲华诗稿后四首（二零零零年杭州作） 其三	[当代] 金鉴才	银钩铁画入精微，高格无妨大布衣。想见当时林下客，孤桐催酒不须归。
题应仲华诗稿后四首（二零零零年杭州作） 其一	[当代] 金鉴才	永康人物旧纷纭，松石仲华张一军。却把遗翰论字迹，分明有好不同群。
题应仲华诗稿后四首（二零零零年杭州作） 其二	[当代] 金鉴才	吟笺散出遍山家，野老无心赏落花。凭有五峰徐子力，缀成珠玉事堪誇。
自题画菊（一九九九年作）	[当代] 金鉴才	西风一夜下玄霜，消息东篱晚节香。底事登高人不见，黄花寂寞立重阳。
自题画兰（一九九九年作）	[当代] 金鉴才	兰芽似箭射春风，野水无痕滋碧丛。偶被樵夫簪鬓去，幽香散入市尘中。
戊寅中秋杭州两岸三地文艺晚会即兴（一九九九年杭州作）	[当代] 金鉴才	华灯烛地起新声，一片湖光妥帖平。丹桂风临人面起，水晶船向月中行。
题张华胜野竹图	[当代] 金鉴才	渚边野竹欲龙腾，啸雨吟风指日升。一杵疏钟萧寺晚，白云清影卧閒僧。
莫干山晓起	[当代] 金鉴才	晓雾霏霏日上迟，莫干好趁雨晴时。云来枕底梦犹湿，月逗林花鸟不知。
过潮阳忠贤祠	[当代] 金鉴才	赴死逃名岂等量，终南剑刻有寒光。勤王兵气磁针志，化作涛声诉恨长。
自题画山水（一九九八年杭州作）	[当代] 金鉴才	云分遥岭雨收时，独钓寒江竹一枝。此去荒台寻旧梦，却教啼鴂惹愁思。
题一如画梅（一九九八年杭州作）	[当代] 金鉴才	一枝冰雪玉精神，生长溪山不染尘。若被春风看管住，此身那得作閒人。
题蔡树农诗稿（一九九八年杭州作）	[当代] 金鉴才	俚言噱语绝无尘，快口称心格法新。夹路相逢应笑我，落红犹惜武陵春。
自题画梅（一九九七年杭州作）	[当代] 金鉴才	溪桥风雪野人家，客里逢春兴倍加。何必当窗寻月色，华灯彻夜照梅花。
题画竹（一九九六年杭州作）	[当代] 金鉴才	潇潇凉露湿琅玕，静夜无声月影寒。泽畔犹闻帝子泣，渭川千亩雨中看。
南海访康长素故居	[当代] 金鉴才	唐宗有道求真迹，汉祖无文唱大风。一自老康誇笔力，横行天马蔽晴空。
自题画梅（一九九五年杭州作）	[当代] 金鉴才	一夜东风报早春，枝间玉蕾缀星辰。此来揽得清辉足，著个亭亭月里身。
题画蟹（一九九五年杭州作）	[当代] 金鉴才	月下玄霜瑟瑟飞，漫山木叶下清溪。此中知有横行客，一日秋风一日肥。
自题禽竹图二首（一九九五年杭州作） 其二	[当代] 金鉴才	群飞蓬雀占高枝，正是风雷寂寞时。他日山灵挥恶雨，相扶勿复更相疑。
题茀之夫子兰竹图二首（一九九五年杭州作） 其二	[当代] 金鉴才	梅雨挑灯忆画翁，琅玕摇影出秋空。素心休比燕支价，淡泊人传淡泊风。
自题禽竹图二首（一九九五年杭州作） 其一	[当代] 金鉴才	连宵雨歇墨云开，万顷清光照镜台。种竹道人何处去，白云无语护苍苔。
题茀之夫子兰竹图二首（一九九五年杭州作） 其一	[当代] 金鉴才	春痕衔月上阑干，似见当窗醉弄翰。二十三年回首处，萧萧风雨竹声寒。
自题画梅三首（一九九四年杭州作） 其二	[当代] 金鉴才	重重疏影载孤舟，风扇岚光水上浮。若也江南逢驿使，一枝犹得寄离愁。
自题画梅三首（一九九四年杭州作） 其三	[当代] 金鉴才	西楼坐听笛声寒，指引群仙下碧端。试问娟娟春夜月，梅前曾得几回圆。
自题墨梅图（一九九五年杭州作）	[当代] 金鉴才	梦里春愁拂不开，寻诗待鹤上高台。风吹一额梅花雨，闻有骚人携酒来。
自题画梅三首（一九九四年杭州作） 其一	[当代] 金鉴才	妆成玉树倚东风，香细蕊寒缀碧空。那日美人梅下过，额头犹点落花红。
题康南海论书手迹卷后三首（一九九四年杭州作） 其三	[当代] 金鉴才	今是昨非转首空，也应顾笑事雕虫。当窗一抹湖山小，映带残阳比血红。
题康南海论书手迹卷后三首（一九九四年杭州作） 其二	[当代] 金鉴才	龙腾虎卧几留名，烈士衰年意气平。一卷伤心灯下语，政教终究未分明。
题康南海论书手迹卷后三首（一九九四年杭州作） 其一	[当代] 金鉴才	黜帖扬碑泛艺舟，百年人物讼无休。古来书道存真迹，剜石铸金莫细求。
游诸暨五泄（一九九四年诸暨作）	[当代] 金鉴才	界破青山五泄溪，登临喜趁雨晴时。劝君莫探源头水，留得朦胧味最奇。
自题画紫藤（一九九四年杭州作）	[当代] 金鉴才	系住春光不放行，紫云朵朵护琼英。故园消息风前树，蝶影翩翩屋角晴。
壬辰三月闻友人身患癌症长句以寄	[当代] 吴金水	日日东风换帝京，凭栏倍念病中情。满塘春草波光暖，万树杂花莺语清。小劫何须忧二竖，前因早已定三生。华佗明日施刀后，重约旗亭酒共倾。
壬辰春暮冷白来京小酌	[当代] 吴金水	凤泊鸾漂未惜身，偶然重聚帝京尘。江湖道路波澜急，朝市莺花变换频。遣闷我凭山水境，谋生君误绮罗春。不辞同尽销肠酒，热闹场中寂寞人。
玉龙雪山	[当代] 吴金水	莽莽乾坤斗玉龙，至今鳞甲尚飘空。更将剔透晶莹骨，化作嵚崎磊落峰。登眺难穷千嶂雾，流连且浴九天风。归来莫讶神清远，已藉高寒洗肺胸。
登息波湾观音寺	[当代] 吴金水	奇山大水足平生，每有登临便忘形。木为多欹时碍路，寺缘新葺不宣经。波澜万顷风吹白，岭峤千重日照青。欲发长吟歌大禹，鱼龙跋浪为聆听。
壬辰春过玉溪庄园	[当代] 吴金水	枕澜拥翠远岚轻，第一庄园试一行。瑶圃已随春意绿，香氛还伴暖风生。吞云小识仙家意，临水遥怀智者情。最是主人贪爱客，流连不觉日西倾。
清角兄五十初度赋贺	[当代] 吴金水	春来粤海气澄鲜，南国生涯自适然。云涌千重能做路，花开四季不论年。敲诗岂肯居王后，知命犹争在我前。想见今宵华宴上，酒香瀰漫到双肩。
晚清	[当代] 吴金水	环球风雨任摐摐，不许新光入旧窗。舰驶北洋虚阵仗，威加黔首劲弓鏦。但求鼎祚传吾子，何惜疆垣贿友邦。漫道民脂皆浪掷，名园修得世无双。
辛卯除夜闲作	[当代] 吴金水	十年游遍海东西，岂虑齑盐与稗稊。瓮里醇醪词客赠，笺中细字美人题。疏慵自解缘庄老，任诞谁能似阮嵇。爆竹声中又何夕，梦魂深处楚云低。
象贤兄五十初度以诗见示步韵为贺	[当代] 吴金水	诗鸿千里远相过，想见新年乐若何。曲水流觞春日净，斜川作赋绮云多。案头象轴应常把，壁上牛刀已不磨。更有风光堪悦目，庐山烟雨九江波。
辛卯雪中刘老以贺岁诗见示勉和	[当代] 吴金水	独坐空山寂寞辰，华章忽降感幽人。千重云幕笼遐迩，万树梨花任幻真。已废鲁阳回日概，更无西子捧心颦。但邀绿蚁红炉畔，閒话沧桑又一轮。
回京路上留别广深诸友	[当代] 吴金水	图南万里恃飞鹏，粤海风烟望几层。花市多藏尘外侣，茶楼每遇韵中朋。白云山上秋光烂，大亚湾边海水澄。吟咏不惭诗笔拙，好留他日忆吾曾。
辛卯九月二十三日游云居寺步嘉庆帝元韵	[当代] 吴金水	御驾何年驻锦鞯，白云长护小西天。峥嵘塔立千秋雨，璀璨经雕万石禅。世界于今知有劫，菩提与我竟无缘。遥思当日真僧在，一杵洪钟众壑宣。
重阳后一日与宁德诗友游支提山华严寺	[当代] 吴金水	寺隐支提岁月深，重阳过后又登临。飘潇雨暗杉松影，寥落禽栖殿阁阴。自叹半生诗酒色，谁能一證去来今。斑斓古佛千尊在，犹记当年劫火侵。
留别渝中诸友	[当代] 吴金水	渝州七月火云蒸，定是天心应友朋。诸子皆为麟凤质，一身自叹鹭鸥仍。桂香阵阵轻如梦，月影悠悠净似冰。对此良宵奈吾病，深谈空有酒如渑。
九寨沟	[当代] 吴金水	人工岂可与天争，奇境当前写不成。梦里瑶池光似幻，空中云锦瀑长倾。出林岚气沾衣冷，唤友禽声隔雨轻。倘使此间无俗客，学仙早已胜蓬瀛。
龚滩古镇因建水库整体搬迁过新址有作	[当代] 吴金水	吊脚楼高午日曛，居人未改旧殷勤。试循石磴观新景，偶拂苔碑辨古文。槛外乌江尘后镜，空中白狗劫馀云。移山截壑真容易，唯有涛声不复闻。
辛卯仲夏景秀兄过素涛阁小聚别后有诗见寄步韵以答	[当代] 吴金水	冀北烽烟接岭南，共将肝胆照澄潭。天边云影轻如梦，尘外山形尚似龛。才气休矜万中一，年华早过五之三。何时口外重袖手，醉把金樽对夕岚。
武陵桃花源	[当代] 吴金水	避秦漫道元无客，藏简而今尚有山。洞里岚光出尘外，花馀桃树满田间。回溪婉转寒千尺，叠嶂崚嶒碧四环。陶令祠前茶一盏，也来领略古人闲。
病中自安溪至湖北参加蕲春林业采风宿听瀑小楼主人劝以白云边酒言此可以去病	[当代] 吴金水	槛外山风摇水光，浴馀闲步发肤凉。谁知酷暑炎蒸日，有此清游散淡乡。我与世殊终致病，人言酒美可为方。湖鱼佐罢白云盏，鼻息还随瀑布长。
题箜篌仕女图	[当代] 吴金水	二十五弦烟水澄，美人何事意难胜。迢遥边塞霜晨月，寂寞深宫雨夜灯。曲调随风清似梦，泪珠凝睫冷如冰。今宵观此娟娟影，不复临诗羡李凭。
仙居李宅老院	[当代] 吴金水	幽阶迢递趣无穷，老屋重门院院通。叠瓦飞檐饶劫火，雕棂画柱记神工。负暄老媪音容朴，觅食文禽嘴爪匆。闲倚石台廊下坐，遥思当日主人翁。
辛卯三月应田茂兄邀到杭是夜与翼奇先生深深女史选钢夫妇宴饮楼外楼散后寄翼奇先生	[当代] 吴金水	春涛拍拍绿杨堤，堤上瑶窗笑语齐。联句催诗须美酒，酣歌击节有柔荑。子瞻文翰俱飘逸，曼倩言行最滑稽。别后回眸但惆怅，隔湖灯火灿虹霓。
后海夜泛	[当代] 吴金水	共向平湖载酒樽，华灯如昼客如云。四围歌吹千家送，百顷霓虹一棹分。淡月有情添远致，清风无限散馀醺。叩舷竟忘今何夕，此乐何曾属鄂君。
辛卯二月二十七日深夜别后作	[当代] 吴金水	几十年来几怨嗔，都从此际化烟尘。谁知背信辜恩客，原是锥心负疚人。精卫难平劫后海，朝晖常在忆中春。为君一洒辛酸泪，至死无颜见老亲。
辛卯小清明拾梦斋雅集	[当代] 吴金水	兰室烟霞引逸人，折来芳杏助氤氲。陌头正是风鸢乱，檐外还闻鹊语勤。把卷论诗酣绿发，飞花传酒醉红裙。更思沂上随曾点，闲趁春风浴縠纹。
仁德兄六十初度遥寄长句为贺	[当代] 吴金水	锦城醉里记初逢，西岳崚嶒兴更浓。载酒山川千里共，忘机鸥鹭八年从。云天岂患无疆福，雪岭元多不老松。正是阳回春渐暖，待看大笔绽芳秾。
辛卯人日高凉招饮相约赋诗限七虞韵	[当代] 吴金水	东君未改上林枯，岂有梅花缀玉肤。且任春风吹料峭，来从石友乐须臾。新醅招饮白居易，长句寄题高达夫。还约舞雩晞发日，二三知己更相呼。
读听雨兄与人绝交书赋此以寄	[当代] 吴金水	一石千重漾碧澜，雄文今夕动诗坛。瑰奇笔压嵇中散，磊落情高管幼安。麋鹿只同猿鹤伴，花林不耐雀鸦攒。何时把酒西山下，闲看杉松度岁寒。
蓝天孤鹤兄来京烟沽野鹤设宴接风席间野鹤提议以有诗无酒不诗人为首句赋诗	[当代] 吴金水	有诗无酒不诗人，醉里风华始绝尘。窗外霓虹明灿烂，座中义气感氲氤。且将潋滟璁珑盏，来发嵚奇磊落神。今夕同酣陇头客，何须更寄一枝春。
崇州陆游祭祀仪式上作	[当代] 吴金水	欲向神州挽陆沉，冰河铁马入长吟。苍天不予挥戈命，青史空传报国忱。风过已非当日世，云来犹带旧时阴。此间同作台前祭，一盎清醪接古今。
过白塔寺访果平法师法师为指将与持社合建书院所准备之基地	[当代] 吴金水	云里觚棱引逸思，还同万瓦共参差。始知尘外空明地，能助人间磊落诗。万顷波光随壑隐，七层塔影向天支。道人眼似平湖碧，闲指青山说报施。
闻冰河吟稿即将付梓长句为贺	[当代] 吴金水	几回梦里驾飞鸿，直过层云到陇东。伯约驱驰多远志，少陵歌咏有遗风。神交尘网缘三载，兴尽旗亭酒一盅。想见华章成集日，定能许我饱双瞳。
庚寅孟冬夜宿野云庐	[当代] 吴金水	多少风云共俎樽，四年重上野云门。蟹膏满溢红鱼滑，盐菜新蒸白酒温。一夜巴山当日雨，千秋诗梦此时痕。醉来何虑身难寄，地主藤床为我存。
优游生日作	[当代] 吴金水	三十三年春未遐，今朝乐事更交加。易安堂上笙歌闹，道蕴庭前雪絮华。眼底秋波太湖水，案头诗句惠山霞。芳辰总在重阳后，想必前身是菊花。
将赴常熟，主人来电催诗，试作 其三 惊闻羽嵓先生辞世时值余才将其诗集二校稿交出版社未及先生生前面世甚以为憾	[当代] 吴金水	每忆深庭初见时，昂藏七尺雪霜姿。雄谈飒沓天花雨，老笔纵横龙蜕诗。岂料一朝仙驭别，空馀九脉乱云垂。遗编抚尽唯三叹，无奈生前付梓迟。
车到西北渭城朝雨杨青青五陵少年接站同至天水蓝天兄导游当地名胜有作两首 其一 麦积山	[当代] 吴金水	排空千窟起莲台，栈道峥嵘何壮哉。四面秋风吹飒爽，一肩云影伴低回。沙岩可是恒河积，世界真从劫火来。自叹今生登已晚，难将仙骨换凡胎。
鹅鼻嘴閒步同海楼	[当代] 吴金水	早把闲愁付酒瓢，此身何处不逍遥。多情雨过山初净，快意风来暑乍销。云色西遮京口日，江声东接海门潮。横流陈迹谁能指，一路随君踏栈桥。
无锡同碧山吟社诸友雅集有作	[当代] 吴金水	惠山暇日足清幽，更喜新知共我游。风过花林香骀荡，池涵亭槛影绸缪。欲随茶圣分泉水，先藉坡仙话酒筹。他日人寻吾醉处，溪云柳梦两悠悠。
行次康保赠景秀兄	[当代] 吴金水	塞边五月始春风，满目川原草似绒。只为京华秋邂逅，得从坝上语冲融。燕歌何必由高适，樽酒端需饮石崇。一夕匆匆谈不尽，明年还看杏林红。
庚寅孟夏雨中上五台山	[当代] 吴金水	峥嵘一百二十寺，言是文殊传道场。千里路途来迤逦，五台烟雨助清凉。刺天影出浮屠壮，匝地声来梵呗长。到此何须求护佑，要看慧炬发明光。
夜宿八宝堂新村主人按习俗以八碗八盘之二八席待客	[当代] 吴金水	琉璃河水映风轩，翡翠樽醪泛蚁痕。闲客何曾多块垒，新村原自足鸡豚。新收菜甲根皆脆，才炸椒鱼色尚温。学得坡仙真事业，何妨此腹饱而敦。
庚寅二月惊闻噩耗闻田兄以四十四岁英年早逝追想前尘意难自胜谨赋长句以悼	[当代] 吴金水	迢递云岚隔太行，每凭鸿雁寄瑶章。可堪芳蕙崇兰质，忽作尘埃野马行。噩耗来时春未老，遗篇读罢事何伤。深惭数载嘤鸣意，竟未同君尽一觞。
汝启兄小石源小住	[当代] 吴金水	山雨深藏尘外居，主人招我寄须臾。烟岚入户轩楹湿，庭院经春花草敷。已藉笋芽酣薯酒，更凭涧水煮云腴。今宵定有游仙梦，庭外幽禽尽日呼。
华山北峰閒步	[当代] 吴金水	峥嵘万仞倚天青，绝顶徜徉暂忘形。遥指黄河来碧落，閒看白日向苍冥。世间尘土安能到，劫外星槎信可经。蓬岛迢遥武陵杳，吾将长此酌山灵。
行次夷陵梅间竹兄设宴接风予不胜其情竟至大醉醒后赋此为谢兼呈诸友	[当代] 吴金水	閒鸥野鹭散江湖，偶向滩头试一呼。尘外情怀诗百叠，座中意气酒千觚。何分旧雨还今雨，且笑新吾似故吾。此际回思昨宵事，不知归路是谁扶。
船发三峡留别渝州诸友	[当代] 吴金水	千山万水足平生，又向巴东寄一程。灯影市声舷外隐，天容水色夜中并。岂无烟雨来清梦，信有鱼龙伴此行。回首城头初上月，悠悠还似故人情。
庚寅上元前两日高凉兄有诗见寄原韵奉答	[当代] 吴金水	认鳄为龙感昔年，君吾皆是醉中仙。冥顽有素终难友，磈垒无机尚可鞭。爆竹又催花市月，春风先泛木兰船。恶溪从此烟沙净，鸥鹭无妨自在眠。
立春日无稽斋主步予轮值社长韵见贺赋此为谢仍步原韵	[当代] 吴金水	小园梅萼可重簪，抚劄遥思处士林。明月悠悠千里意，新春浩浩百年心。忧愁风雨惟耽酒，放浪湖山敢惜阴。今夕回眸惭濩落，难将诗笔报高岑。
己丑腊月十六日夜与景秀野鹤高凉小聚席间孤鹤兄自兰州传诗助兴戏赋此篇为谢	[当代] 吴金水	华筵千里惹诗肠，遥遣飞鸿到玉觞。偶做清游消北陆，竟然大邑得西凉。思君欲泛子猷棹，和句愧无长吉囊。且共今宵天色朗，一轮大月万星藏。
谒仲雍墓	[当代] 吴金水	过雨吴天幻夕晖，三千年事梦耶非。慨然让国全兄义，蔚也宾夷布德威。山耸崔嵬茔未改，江流浩瀚我来归。前修莫怪何沦落，恬退而今与世违。
山谷来信报新得千金之喜忆及其夏天曾言梦中得女今日果然成真赋此为贺	[当代] 吴金水	天降仙姝信不虚，小楼昨日听呱呱。原来惝恍云端梦，已兆玲珑掌上珠。酒快诗狂早成癖，儿佳女慧更堪娱。羡君从此全无憾，只待清声出凤雏。
登鸡鸣寺药师塔	[当代] 吴金水	百年兵燹恸青霄，岂独伤心属六朝。读史每思临故地，乘风终得上高标。车流映日麟光动，楼阵连云蜃气摇。唯有梵声随梦远，悠悠唱起大江潮。
轮值居庸社长感赋	[当代] 吴金水	细蕊如丝不可簪，敢将庸陋缀高林。但随烂漫千株卉，共秉芬芳一片心。画壁旗亭思洛下，流觞曲水忆山阴。重赓佳会知何日，待唤闲云出碧岑。
东至泽兵兄邀请参加京城雅集因故未能与会赋此致歉	[当代] 吴金水	雁声嘹唳下西山，知是琼楼列绮筵。正把玲珑东至韵，来吟浩瀚北京天。风来海淀云初净，节过中秋露正妍。我愧疏慵难捧袂，聊将长句寄群贤。
千岛湖	[当代] 吴金水	浩然一往赴无涯，天渐苍茫水渐黟。群岛浮沉千翡翠，层波摇荡万琉璃。闲招鸥鸟随风逐，遥看云山与岸移。饱览湖光忘日晚，残霞早已下崦嵫。
乘缆车上黄山	[当代] 吴金水	群峰乱出与天争，脚下溪林变晦晴。大壑喷云蛰龙迹，危岩号日老松声。身经上下三千界，目尽东南一百城。容得苍茫几多感，此胸自有众山撑。
青岛海滨小住	[当代] 吴金水	秋后依然遍九垓，炎威驱我赴东隈。漫嗟孔子竟何往，每叹鲁连曾欲来。蜃气蒸腾朝市动，龙腥弥漫晚潮回。乘桴蹈海终无益，且自持螯佐酒杯。
夜宿青城山天师洞	[当代] 吴金水	危峰卅六拥觚棱，晚步崎岖叩玉京。苔壁嘘云书欲化，霜皮结瘿树能精。衣沾仙气诸天近，梦入空明万籁轻。饱睡不愁朝日起，道山深处鸟知更。
温州两首 其二 随渔轮出海戏作	[当代] 吴金水	东海丰饶自古闻，碧涛深处尽奇珍。岂知铁网三千尺，仅得冰盘四五鳞。精卫有怀释微木，龙王无泪泣波臣。渔夫笑指人间市，一尾而今要百银。
塔公寺	[当代] 吴金水	终年困顿意何成，万里西游一散膺。草海熏风回殿阁，神山雪色压觚棱。辉生金碧禅房灿，气化香烟宝焰凝。久为今生惑前世，欲求活佛问吾曾。
美人谷戏作	[当代] 吴金水	嘉绒女子艳名遐，手打酥油奉客茶。嘹朗歌声萦皓齿，飘摇衣袂灿流霞。大金河水千回曲，摩尔山云百丈斜。却笑同游如阮肇，重来枉自遇桃花。
曾朴故居现辟为曾园乙丑孟夏应邀作常熟之游于此茗话返京后赋此遥寄孰关主人兼呈诸友	[当代] 吴金水	虞山尚水两雍容，更爱名园掩碧丛。鸟语时喧垂院柳，花香每趁过堂风。撑胸书卷云霞灿，绕座茶烟意气融。手抚庭樟还叹息，不逢当日主人翁。
河间两首 其二 过冯国璋墓	[当代] 吴金水	虎掷龙拿一百年，彼苍无意辨愚贤。骊珠已被痴儿碎，如意还教蝁子传。回首不堪清后史，寄身况是劫中天。此间高冢何人葺，读罢新碑绪万千。
河间两首 其一 谒汉博士毛苌公墓	[当代] 吴金水	春风时送鸟关关，漫道坑灰不复燃。大野苍苍三万里，长河浩浩两千年。若非真隐亨苌继，谁共离骚日月悬。我向坟前长肃立，心香一炷奉先贤。
己丑暮春昆仑磨剑生言其三十六生日将至为其人生大关嘱予赋诗	[当代] 吴金水	与子交游识子襟，昆仑入梦五千寻。虽逢劫后升平日，不改胸中尚侠心。守正但凭诗做垒，治生唯待杏成林。几回初度酣青帝，三十六番花雨深。
己丑三月晦日重到杭州赋此送春	[当代] 吴金水	十八年间五度来，此番风雨正徘徊。群芳凋尽天难老，众鸟啼残意亦哀。忍看青春随梦去，聊凭白酒遣胸开。东君莫作明年约，少日情怀不可回。
闻一庸先生下世步前韵	[当代] 吴金水	倾樽言笑忆华筵，贱子当时正少年。只道清风长接袂，谁知乐事易随烟。坟前海水千寻冷，陌上桃花几度妍。若是泉台倦幽独，不妨梦里再周旋。
惊蛰	[当代] 吴金水	久闻生气要春雷，何事阿香犹未回。岩下龙蛇埋窈邃，城头燕雀舞崔嵬。且招南苑秋千客，来尽西楼翡翠杯。自是閒人多乐事，明朝还上舞雩台。
友人命赋绮怀试以旧事搪塞	[当代] 吴金水	蒹葭秋水望苍苍，曾与伊人会一方。对酒霜林山尽醉，赓诗花海韵皆香。彩云别后箫声咽，幽梦醒时雁阵长。为忆双眸如月炯，不辞寒夜仰辉光。
清泉兄将赴营口高就葆国兄为其饯行予与士海先生作陪限押京字	[当代] 吴金水	别后烟波接北冥，年年六月海潮生。扶摇九万知他日，潋滟千杯尽此情。天外长云春浩荡，胸中爽气势纵横。丈夫四海为家惯，何必流连向帝京。
春节出游限用雪夜访戴罗浮梦梅典故	[当代] 吴金水	河声岳色涤尘襟，千里江南喜再临。已梦梅仙来月下，还催雪棹发山阴。端居不耐拜年客，远处聊为避世吟。归后更知城市扰，烟花飞屑没阶深。
冬夜	[当代] 吴金水	节序悠悠赴海江，萤屏贺岁鼓摐摐。经年不雪天何愧，尽日摇风铎有腔。岂得暗香长入户，但凭大月冷窥窗。醉来万事都无味，只向南柯乞一邦。
秋日遣兴	[当代] 吴金水	楼台百里叶飞黄，漠漠车流化早霜。朝市风光天不老，霓虹世界夜方长。三迁无地宜家教，一刺何曾出袖藏。漫道平生居紫陌，至今未觉是吾乡。
醉卧白鹿洞延宾馆	[当代] 吴金水	五老奇峰拥户庭，深秋丹桂尚馀馨。千年相待松无恙，一路来扶石有灵。醉语由人资笑噱，鼾声任我动云扃。夜阑忽起潇潇雨，却是风蕉催酒醒。
嘉峪关城头	[当代] 吴金水	祁连晴雪远浮空，迢递高城落照中。一万里关由此止，两千年事岂曾终。但看西北风云淡，未报东南海日融。劫后江山无气力，故教魏绛只和戎。
应邀广州美术学院讲课赋呈院长	[当代] 余菊庵	我本一散材，游艺终其生。自知实未副，惟恐浪得名。行年已八十，聋聩为世轻。岂知僻陋中，谬向我垂青。为我展拙作，邀我课诸生。士为知己用，敢不尽其能。学殖久荒落，造诣殊未精。为此深抱愧，何以报专诚。
新春羊寮访友	[当代] 余菊庵	村舍依山筑，高低杂树藏。重修途坦直，新建屋辉煌。犬觉人来吠，童迎远客忙。五十年前日，避寇来此乡。长幼五六人，扰扰挤一堂。主人不厌烦，让衾复让床。屋前每夏夜，纵横坐乘凉。和洽一家亲，欢笑谈家常。月下听虫语，看萤过短墙。于今犹历历，感慨话沧桑。幼者成老叟，长者多云亡。何幸重见君，依旧故情长。苦留食午饭，炊鸡蒸腊肠。导我游村外，清旷尘虑忘。云轻月影淡，山静荔花香。户户呈新象，春联颂吉祥。
戏题观龙楼	[当代] 余菊庵	此间无大泽，岂是藏龙所。莫是待风云，屈躬此暂躲。叶公无须惊，请君看清楚。群龙竟无首，滑稽笑坏我。何况失其势，任君弄亦可。回首忆当年，盘空畅无阻。
应邀乐天楼追月	[当代] 余菊庵	乙丑八月十六日，应邀来访乐天楼。入门便觉神先爽，满庭花木淩清秋。主人能诗非俗士，击鲜置酒会楼头。楼头宽敞可走马，起舞弄影任自由。李吴两彦有佳句，我亦枯肠搜索求。我辈措大原风雅，放眼古今蔑王侯。身逢平世胸无物，但愿饱饭肆遨游。今宵晴朗月更好，清光万里思悠悠。
赠黄文宽道长新识情如旧神交远在先生汪汪千顷下屑屑一时捐篆刻深功力安闲本性天悬知逢盛世豪兴胜华年雍麦山一线天	[当代] 余菊庵	巍巍两巨石，并立山之巅。中间藏小径，上留一线天。石上仍有石，宛若半空悬。惊奇赏未已，但觉身飘然。群山来眼底，杂树摇风前。俯视众忙碌，建设美温泉。图强各备发，四化信益坚。傍有仙姑庙，祝佑吾永年。
岁暮别	[当代] 余菊庵	岁暮别妻孥，仆仆胡为者。所冀在蝇头，宁复怀潇洒。炊烟笼寒庭，斜日明古瓦。老妻理行装，藤箧向邻借。稚女随我行，牵衣不肯舍。俯身哄以言，归去骑竹马。我往即当归，与汝糖盈把。一步一回顾，惘惘情难写。
癸酉元朝偶成一绝代简诸诗友贺岁	[当代] 余菊庵	雄鸡啼彻入鸡年，户外清寒晓霁天。题款新更八七叟，但求蔗境此开端。
题写梅	[当代] 余菊庵	冰质翛然物外身，只堪明月作亲邻。世间纵有华光笔，风格应难写得真。
八十三生朝纪事	[当代] 余菊庵	我生之初岁云暮，风雨潇潇声入户。座满亲朋一室温，诸生合作挥毫素。
参赛诗	[当代] 余菊庵	时值承平诗赛开，神州锦绣共争栽。老夫自份居群后，却喜看人夺锦回。
呈胡希明馆长	[当代] 余菊庵	轮椅坐临四座惊，我之声价顿时升。清诗读遍久仰企，永记乾杯一碰情。
生朝书怀二首 其二	[当代] 余菊庵	亿万年来人类史，恒河沙众我逃排。真耶幻耶莫可究，此谜应烦天一猜。
生朝书怀二首 其一	[当代] 余菊庵	岁寒风雪我生初，八五周年一梦过。万事输人甘落后，无须来日问如何。
辛亥革命八十周年纪念	[当代] 余菊庵	扫除帝制建丰功，革命仍愁阻万重。今喜翻新臻彻底，未忘辛亥领先锋。
题写墨兰	[当代] 余菊庵	姹紫嫣红斗艳装，有谁不道看花忙。幽兰托迹深山谷，镇日无人只自香。
题写墨菊	[当代] 余菊庵	八月才过菊满篱，西风飒飒拂吟髭。陶公此际情何似，想见悠然南望时。
夏日写竹漫题	[当代] 余菊庵	炎蒸弄笔兴仍在，挥汗忘劳写一回。却喜此君能解意，萧萧风叶带秋来。
题写竹石图	[当代] 余菊庵	冲天劲节复虚心，任尔狂风骤雨侵。放眼只堪石为友，坚贞共度岁寒临。
除夕	[当代] 余菊庵	碌碌无端又一年，只知觅句入诗篇。尚余一事俗难免，封派儿童压岁钱。
庚午十二月廿二日为予八十四初度之辰诗友纷颂丽句善颂善祷，感激之馀赋	[当代] 余菊庵	平生应世拙言辞，痴号还同顾凯之。但愿同侪老而健，嬉游长共太平时。
波斯湾之战二首 其二	[当代] 余菊庵	大好河山变废墟，烧馀油气漫天污。战争胜败本常事，如此纵然胜亦愚。
波斯湾之战二首 其一	[当代] 余菊庵	杀人凶器各誇优，战火才开万国愁。忍把江山付孤注，生民何罪血横流。
挽黄霞川画友二首 其二	[当代] 余菊庵	自筑幽居度晚年，满庭凉荫意悠然。而今庭树仍无恙，寥寂荒阶起暮烟。
挽黄霞川画友二首 其一	[当代] 余菊庵	交缘耽艺自青年，谁意惊传弃我先。空忆龙环沽酒店，有人烂醉纵谈天。
苏曼殊故乡二首 其二	[当代] 余菊庵	旷世奇才苏曼殊，童年曾返故乡居。可怜异种遭岐视，遁入空门得了无。
题自写泉石图	[当代] 余菊庵	爱闲向与世无争，一壑能专万事轻。但愿馀生腰脚健，常来松下听泉声。
苏曼殊故乡二首 其一	[当代] 余菊庵	曼殊祖籍泐溪乡，屋既倾残地亦荒。好是萧家祠尚在，启蒙功在未遗忘。
独坐	[当代] 余菊庵	乱雨打窗人独坐，狂风袭径竹频鸣。此中佳趣谁同赏，短句吟成且自评。
已巳元朝独步城内	[当代] 余菊庵	元日携筇独自行，横街窄巷旧曾经。眼前一片承平象，处处传来爆竹声。
题三月红荔枝图	[当代] 余菊庵	挂绿娇人金值同，闻名却未识尊容。啖来怀古有诗味，何似家乡三月红。
题石涛画册二首 其二	[当代] 余菊庵	纵横涂抹脱常规，顺笔题诗语亦奇。顿觉众音总凡响，瓣香独拜石涛师。
题仿石涛墨竹	[当代] 余菊庵	石涛写竹本天才，我岂邯郸学步哉。偶尔兴来遏不住，淋漓泼墨写将来。
题石涛画册二首 其一	[当代] 余菊庵	巨变王孙愤出家，调朱泼墨遣年华。当时八大同身世，一样清芬吐异葩。
八一生朝政协惠赐寿糕赋此感谢	[当代] 余菊庵	龄逾八十一衰翁，躲尽危机守固穷。却喜晚年逢盛世，优游长在党怀中。
春盆蕙花开	[当代] 余菊庵	分从九畹傍窗栽，惊喜新芽次第开。默坐心閒人静后，暗香时趁晚风来。
新居	[当代] 余菊庵	市声不到似荒村，寂寂新居日闭门。好是明窗资远眺，先安笔砚对烟墩。
清明节阴雨竟日寄怀秋文哥国	[当代] 余菊庵	阴雨沉沉雷殷殷，暗窗愁度一清明。遥知此日天涯客，又惹思乡记踏青。
题写兰石图	[当代] 余菊庵	幽兰写就苦无诗，撚断吟髭对墨池。且试补空添一石，句成画足两相宜。
前题	[当代] 余菊庵	淇园分得喜栽成，碧玉千条满一庭。为爱清阴留月影，更须风雨作秋声。
乞巧节	[当代] 何永沂	果饼铺陈一缕烟，人间遥拜鹊桥仙。年年乞巧皆成拙，再乞还须待下年。
一舟	[当代] 何永沂	群山莽莽乱铺青，夜夜星寒月似冰。浪卷腥风天又暮，一舟来傍佛门灯。
改唐	[当代] 何永沂	乱眼人间魏蜀吴，闭门开卷夜灯孤。诗坛亲友如相问，一片寒心在酒壶。
春暮乡村即景 其二	[当代] 何永沂	枝头闹罢杏如何，诗近清明慨自多。堪讶城郊江酒烈，落棉豪泛醉颜酡。
香泥	[当代] 何永沂	清明时节雨凄凄，放眼青郊路径迷。埋尽千红兼万紫，赚他词客咏香泥。
咏荷花	[当代] 何永沂	不忿污泥寄此生，茎长影直立亭亭。平湖六月堪萦梦，夕照临风一段情。
自算己命	[当代] 何永沂	已淡名心气未平，梦中骑鹤忽屠鲸。何劳龟壳卜千载，误我儒冠定一生。
春暮乡村即景 其一	[当代] 何永沂	莫问春归何处家，田畴翠绿映篱笆。红棉初落馀威在，留住村头半片霞。
湘西游吟草 其十三 共汝伦兄聚于熊鉴兄家痛饮湘泉得句	[当代] 何永沂	一声难戒水题诗，交者非狂亦是痴。击碎玉壶秋月白，紫箫沸血酒酣时。
有感	[当代] 何永沂	真作假时假亦真，投其不惜丧斯文。可怜书艺惊天下，王铎依然属小人。
秋夜不眠	[当代] 何永沂	天生柳质望秋零，萧瑟霜风夜闭扃。几份性灵传海内，满胸块垒酒难平。
湘西游吟草 其十一 黄龙洞	[当代] 何永沂	茫茫古洞小乾坤，造化神功作弄人。蟹将龙皇封不尽，细看都是石头身。
湘西游吟草 其九 策马渡金鞭溪	[当代] 何永沂	徐徐策马渡幽溪，乳石银沙踏雪蹄。登上山丘回首望，清流一线乱云低。
湘西游吟草 其十 宝峰湖	[当代] 何永沂	峰上平湖湖外峰，泛舟宛在画图中。无缘枉作游仙梦，扑面寒秋阵阵风。
湘西游吟草 其七 峰阵	[当代] 何永沂	险秀雄幽集一山，各呈奇状白云间。西天台上观何感，峰浪三千阵势寒！
湘西游吟草 其八 十里画廊	[当代] 何永沂	十里奇峰列画屏，长溪相送溅珠声。飘飘一觉寻诗梦，山自青来水自清。
湘西游吟草 其六 西天台遇雨	[当代] 何永沂	一番风雨冷潇潇，山气横吞若怒潮。几树火枫迷我眼，从知归去梦红骄。
湘西游吟草 其三 重阳夜宿索溪峪值雨	[当代] 何永沂	名山容我乱题诗，正值重阳秋祭时。高处能知天意否？谷风松雨夜如斯。
湘西游吟草 其四 索溪	[当代] 何永沂	惜无机录水淙淙，天籁仙音送晓风。最是溪清清到底，秋高泻碧不流红。
湘西游吟草 其五 登山途中口占	[当代] 何永沂	天音鸟唱欲销魂，到此凡仙一界分。云绿泉青山壁翠，直教人悔软红尘。
湘西游吟草 其二 重阳抵索溪峪夜饮“湘泉”	[当代] 何永沂	湘泉痛饮醉重阳，古拙瓶开满室香。夜立山头无一语，酒多高处不胜凉。
湘西游吟草 其一 顺游橘子洲头枫叶未红	[当代] 何永沂	苍茫大地漫烽烟，一问沉浮六十年。想象万山红尽染，伫看秋水共长天。
烟花	[当代] 何永沂	枫赤菊黄秋又声，香销梦断在堪惊。烟花散尽天如墨，独立河西认晓星。
中秋之夜风冷云浓月色暗淡几不可辨 其三	[当代] 何永沂	披上云裳月似弯，西风水气湿江山。长河今夕知何去？泻向虚无缥渺间。
中秋之夜风冷云浓月色暗淡几不可辨 其四	[当代] 何永沂	月到中秋却不明，难窥广宇浊和清。无知香桂无灵酒，听我低吟长啸声。
中秋之夜风冷云浓月色暗淡几不可辨 其二	[当代] 何永沂	深宵露冷水云驰，存者中秋例有诗。月已空悬千万载，百年知是几多时？
题《寒梅图》	[当代] 何永沂	已无梦逐万红时，且向冰天放一枝。只是林公仙去后，影疏香暗有谁痴？
夜读《杜甫诗选》偶成	[当代] 何永沂	湖边分韵弄春枝，多少风花雪月辞。梦觉星残乘夜读，十年冷落少陵诗。
端午打油	[当代] 何永沂	可怜屈子哭魂孤，醉者悠然醒者呼。史册总多邪胜正，人生难得是糊涂。
咏史 其二	[当代] 何永沂	念罢南无阿弥陀，台风挟势雨滂沱。夜深胸翳无灵药，起读文山正气歌。
咏史 其一	[当代] 何永沂	谁遣龟蛇锁大江，天苍苍接野茫茫。可怜昨夜虚前席，竟认雄狮作小羊。
述况抒怀集两当轩诗 其二十七	[当代] 何永沂	此生无分了相思，一夕清霜似鬓丝。夹岸晚荷香堕水，远山如梦雾如痴。
述况抒怀集两当轩诗 其二十八	[当代] 何永沂	不当离别亦魂消，尚有垂杨映画桡。闻道碧城阑十二，为谁风露立中宵。
述况抒怀集两当轩诗 其二十九	[当代] 何永沂	梦久已忘身是蝶，夜深清倚有谁同。云阶月地依然在，聚散浑疑一醉中。
述况抒怀集两当轩诗 其二十四	[当代] 何永沂	尚有琴书且未贫，等闲身世任浮沉。夕阳劝客登楼去，鸟为天空有去心。
述况抒怀集两当轩诗 其二十二	[当代] 何永沂	昨夜梅花香到枕，经书暂卷性犹孩。半生每恨寻芳晚，纤月疏林曙色催。
述况抒怀集两当轩诗 其十九	[当代] 何永沂	可许谈诗坐漏深，不堪南浦又辞君。何时世网真抛得，留伴梅花夜月痕。
述况抒怀集两当轩诗 其十六	[当代] 何永沂	可怜闲煞好阑干，似绮年华指一弹。绿酒无缘消块垒，架头随意捡书看。
述况抒怀集两当轩诗 其十四	[当代] 何永沂	枕边风雨树穿棂，蝉到吞声尚有声。地僻市官多倨傲，非关才士易言情。
述况抒怀集两当轩诗 其十五	[当代] 何永沂	一生功罪总难论，不幻烟云幻此身。似水才名难疗渴，枉抛心力作诗人。
述况抒怀集两当轩诗 其十三	[当代] 何永沂	只知独夜不平鸣，更值秋来百感并。一日尚存休灭性，不妨明日有狂名。
述况抒怀集两当轩诗 其十一	[当代] 何永沂	非关惜别为怜才，醉尔飘零浊酒杯。聚散不妨成小劫，逢君仍在越王台。
述况抒怀集两当轩诗 其九	[当代] 何永沂	山色将秋绕郭来，逢君仍在越王台。荒城尚窜惊弦兽，半世能狂亦可哀。
述况抒怀集两当轩诗 其六	[当代] 何永沂	千秋放逐同时命，山在风声鹤唳中。入世日还深一日，似闻宿鸟诉惊弓。
述况抒怀集两当轩诗 其三	[当代] 何永沂	照泪吴王苑里花，山明落日水明沙。谁知覆雨翻云恨，转在寻常百姓家。
述况抒怀集两当轩诗 其四	[当代] 何永沂	谁言诗客动星辰，大泽常多失道人。此去风尘宜拭目，任它馀子自纷纷。
述况抒怀集两当轩诗 其五	[当代] 何永沂	登高短发愧旁观，吊古忧生苍莽间。事有难言天似海，可知才具本难堪。
述况抒怀集两当轩诗 其二	[当代] 何永沂	鼓声时逐怒涛浮，身世犹馀一叶舟。草木似闻呼万岁，天涯从此倦登楼。
连日天暖水仙开盛	[当代] 何永沂	仙姝亦要暖来温，当日留情洛水滨。正小桃红莺又唱，亭亭玉立一盆春。
春暮即景	[当代] 何永沂	命教箫剑走尘沙，绿梦湖丝静听蛙。不负这边春暮好，一天红映木棉花。
花市杂咏 其四	[当代] 何永沂	花期何必问东君，好是羊城冷暖匀。人海灯流风片片，春桃秋菊竞芳芬。
花市杂咏 其五	[当代] 何永沂	醉倒香风半假真，吊钟声响报年新。夜阑待得桃花笑，认作崔郎梦里人。
花市杂咏 其三	[当代] 何永沂	本出天然胜自然，羡它红万紫成千。年年不管寒和暖，花列长街一例鲜。
题陶景明《塞外昭君图》	[当代] 何永沂	新图马背换驼峰，一曲琵琶塞外风。欲诉红颜非薄命，天宽已胜汉深宫。
花市杂咏 其一	[当代] 何永沂	花影如潮不夜天，风刀架起亦徒然。碧桃不比红梅劲，一样冲寒送旧年。
花市杂咏 其二	[当代] 何永沂	一尘不染水中仙，五彩缤纷大丽妍。数到梅花称独秀，胭红萼绿占春先。
赠陶景明兼贺其书画展 其四	[当代] 何永沂	雨随风逐意纵横，尽写当今苦乐情。者个书生输匠气，篆楷行草起秋声。
赠陶景明兼贺其书画展 其三	[当代] 何永沂	方惊书势泻无涯，又讶丹青本大家。最是才高诗朗健，须敲铁板奏铜琶。
赠陶景明兼贺其书画展 其二	[当代] 何永沂	心于朝市两无争，何事能浇块垒平。未画先诗诗有寄，涂朱泼墨夜潮生。
赠陶景明兼贺其书画展 其一	[当代] 何永沂	欲比明珠没草莱，龙藏虎伏事堪哀。等闲识得长风面，艺海云帆破浪来。
龙年赋龙	[当代] 何永沂	紫甲环腰一品红，张鳞舞爪雨云从。查根亦是鲤鱼种，才跃龙门便不同。
题风雨竹图	[当代] 何永沂	飘摇风雨耻争怜，老干形枯未记年。哀莫大于心不死，又生新翠薄云天。
大兴安岭火灾	[当代] 何永沂	祸及深山岂有因，祝融怒盛丧三魂。纵然散木常安份，一样熊熊烈火焚。
贺广东中华诗词学会成立	[当代] 何永沂	春风先绿越王台，老紫新红次第开。休笑百花争作态，须怜多历苦寒来。
珠江口乘快艇观围垦田 其一	[当代] 何永沂	长堤屹立望无边，十八河涌断复连。快艇踏平三尺浪，来观沧海变良田。
珠江口乘快艇观围垦田 其二	[当代] 何永沂	海鸥逐浪舞晴空，指点谁知第几涌。沧海扬尘今在目，茫茫世态幻无穷。
丁卯秋旋里观菊 其三	[当代] 何永沂	骨傲香清见性真，英姿历落不矜春。年来已少霜风斗，试看菊园面目新。
丁卯秋旋里观菊 其四	[当代] 何永沂	不称王者此黄花，开遍寻常百姓家。最是重阳秋气爽，一城把酒话桑麻。
丁卯秋旋里观菊 其五	[当代] 何永沂	紫妆绿染比娇娃，金甲银盔射彩霞。欲唱菊城花盛会，也携铁板也红牙。
丁卯秋旋里观菊 其二	[当代] 何永沂	曾向天涯梦故乡，冷秋何处满城香。西山红叶中山菊，染尽人间九月霜。
丁卯秋旋里观菊 其一	[当代] 何永沂	七十年差二十年，黄花会盛恨无缘。东篱独步思尘劫，雨冷香凄泪泫然。
题黄棠《红棉山水图》	[当代] 何永沂	云兴霞映水淙淙，不向花街斗艳红。为报人间春未暮，高燃龙烛乱山中。
汉城改曰首尔	[当代] 伯昏子	纤纤素帛画阴阳，故郡天隅日色苍。乞得佳名号首尔，奈何武帝旧沙场。
朝旭	[当代] 伯昏子	朝旭深浅漫楼壁，凋树青黄尚成色。自束深斋爇炉香，古字原是张敞识。
禽流感至	[当代] 伯昏子	决眦重楼病鸟飞，忽闻气暖又迟归。扶摇应瞰滓尘下，何处清泠浴羽衣。
低云	[当代] 伯昏子	低云漫捲厚如绵，覆我高楼百尺轩。料是雨情酬未足，凄霜一片袭寒原。
秋风	[当代] 伯昏子	秋风鼓叶浑如箭，天高不落太和殿。若此解脱似自由，亦无苦痛亦无怨。
读报口占二首 其二	[当代] 伯昏子	道法不仁亦不伤，本末原始须究量。生逢弱势安可诉，头颅不抵橡皮章。
读报口占二首 其一	[当代] 伯昏子	京师名捕冠朝阳，钜贾乐之服强梁。新室初考大理寺，冤魂谁记孙志刚。
闻水师出东海	[当代] 伯昏子	涉利兢兢若履冰，离心离德事难成。安危总系自强力，全胜何须倚甲兵。
崇楼	[当代] 伯昏子	崇楼暂得一枝依，更拾芳椒充幕帏。自是冬原白鸰雀，不能应候向南飞。
叹国学。二书谓旧约全书与新约全书	[当代] 伯昏子	西夷犹奉二书行，中夏哀哉毁旧菁。一脉清源看欲绝，谁听孤鹤九皋鸣。
又闻矿难，剥宋人句记之	[当代] 伯昏子	噩讯年年出井笼，上元未至又闻凶。寻常一样神州月，照入万家光不同。
元日	[当代] 伯昏子	旭红当牖岁新除，为惜春光阅旧书。邻犬空园不敢吠，伫听爆竹几声疏。
端笔	[当代] 伯昏子	端笔已无英雄句，轩牖遥对芜烟处。安觅皇都老乡心，已共冷鸦没云树。
大雪	[当代] 伯昏子	蜃阁琼烟朝失暾，溱溱之雪压芜村。苍茫伫此清凉界，谁鼓齑银叩帝阍。
除夕走笔	[当代] 伯昏子	冀去此夕万象更，依例年年沸歌笙。拟同流星联欢会，放得爆竹三两声。
答人二章 其二	[当代] 伯昏子	幽燕寥廓可铭勋，莫怨岳乔留白云。四海为家姑放眼，浪帆多是带斜曛。
缉志先生惠赠《王力传》，赋以谢之	[当代] 伯昏子	萧然苦厄一身经，实学丰神惠晚生。脉引西源浇夏卉，九州更始仰雷惊。
昨夜大风	[当代] 伯昏子	幽眠未梦笔生花，半夜帘栊敲石沙。凋碧残枝寒瘦骨，青灯风侧一声嗟。
先师	[当代] 伯昏子	先师未许珠藏椟，圣代多优士执鞭。早识青山塞岩穴，但看歌舞学胡旋。
答人二章 其一	[当代] 伯昏子	乌鹊嘤嘤下落辉，江南春色已多违。高堂垂暮未相问，淹蹇知余难一归。
成道五章 其五	[当代] 伯昏子	从来大势定乾坤，能识大势亦美轮。万世一出无声戏，咿呀嘈杂唱何人。
村中夜望	[当代] 伯昏子	楼头寄眄光影陌，楼外河声浑难索。披衣褰帘悄灭灯，怕夺蟾辉一片白。
成道五章 其四	[当代] 伯昏子	凤诏传时梦似真，承天门下戮奸人。小民惕若大夫悚，一十五年难濡唇。
成道五章 其三	[当代] 伯昏子	谁怜当日种粮人，早料盖棺无定论。疾甚金縢天未启，安民知是在防言。
成道五章 其一	[当代] 伯昏子	哀鸿碑下觉曾先，成道岂为归佛源。区夏犹封追缅域，网中何处可题言。
成道五章 其二	[当代] 伯昏子	龙钟持袖泣姗姗，灯火喧城照鬓斑。直笔如椽谁可负，莫教青史媚君颜。
矿工	[当代] 伯昏子	谋食终朝探劫灰，蓦然如上日光台。问声宰辅回銮后，明岁何时握手来。
湘民有负友尸还乡者，哀而赋	[当代] 伯昏子	淳风初睹亦酸辛，千里还尸俗可寻。值今熙攘尘寰下，尚有沧桑古朴心。
咏雪	[当代] 伯昏子	惯趁风寒织网珠，层层屑小塞车涂。才离阆苑身犹洁，一至人间骨便污。
过明城墙遗址	[当代] 伯昏子	古宅纷成瓦砾堆，纵轻一跪枉然归。时人安睹皇居壮，但望短墙枯草飞。
过于谦祠	[当代] 伯昏子	英灵岂为拆迁空，圮泐孤依日半红。祠北高轩乱尘下，几人清白直行中。
是日京城晨雨	[当代] 伯昏子	漠漠云台安所归，青山一角破霏微。又逢银杏黄时雨，碎叶涂泥沾褐衣。
闻南师大女生为领导陪舞	[当代] 伯昏子	乍闻青紫拜庠门，尽舞春风印绶身。自古金陵佳丽地，景阳宫井坐何人。
闻国人在巴基斯坦遭劫持。晋法显《佛国记》载：那竭城南半由延有石室博山，西南向佛留影	[当代] 伯昏子	星月争辉铁血多，伽蓝尽丧健陀罗。南山千佛影犹在，应照行人渡劫波。
沙尘暴骤作二章 其二	[当代] 伯昏子	皇居琼阁尚安然，倾纛昏沙傍日旋。驰道谁听百千树，横披直发诉苍天。
咏明皇二章 其二	[当代] 伯昏子	仓皇辞庙事如烟，薄酒无由酹昔年。空记长安烽与血，渐沈歌海赤旗天。
沙尘暴骤作二章 其一	[当代] 伯昏子	蜃影魑声隐隐齐，雕鞍疑出玉门西。方惊无际光明界，一刹翻看尽浊泥。
咏明皇二章 其一	[当代] 伯昏子	草木披靡天未怜，火明月黑虎贲先。马嵬一夕蛾眉死，换得升平十几年。
忆远	[当代] 伯昏子	曾碎心香伫雪止，巴山遗佩十年事。芦烟尚冷雁无凭，未向云中书只字。
夜归二章 其一	[当代] 伯昏子	月隐重城彻宇光，此身不识在何乡。驾肩挂轊喧方息，谁遣风枝当路扬。
夜归二章 其二	[当代] 伯昏子	岁暮犹难理乱麻，洪炉此夕斗霜华。几声爆竹惊回梦，未到蓝桥望雪嗟。
南国	[当代] 伯昏子	木棉泣血似当时，风色尚能牵鬓丝。昨夜孤鸿何所向，寒声莫遣被人知。
暮寒	[当代] 伯昏子	樽尽歌廛盛世欢，冰衢醉步履蹒跚。旻天不惜人庐破，尽放梅花试暮寒。
歌馆三章 其三	[当代] 伯昏子	暂抛朽缆近江滩，一袭青衣濯未干。灯下无聊无尽夜，几分璀璨几分寒。
歌馆三章 其一	[当代] 伯昏子	琥珀生光映玉颜，闲愁叠叠聚春山。风尘谁与同歌哭，舞入杨花醉小蛮。
歌馆三章 其二	[当代] 伯昏子	歌馆嘈嘈夜未阑，霎时惨澹霎时欢。还收憔悴三分色，莫俾佳人带笑看。
绮情十章 其十	[当代] 伯昏子	秋实春华终一叹，圜丘莽莽象无端。陌逢谁记当时错，还说人间行路难。
绮情十章 其七	[当代] 伯昏子	巇峻仙台栈不连，何堪抱柱乞人怜。欣欣不待东君至，别院梅花别样妍。
绮情十章 其八	[当代] 伯昏子	一纸狂澜湿绣椽，雷车虽倏未能旋。唯听扑簌胭脂泪，伴此心沉西海渊。
绮情十章 其九	[当代] 伯昏子	邂逅何期一刻间，河洲十载忆关关。持杯莫问沧桑事，但数眉边鱼尾斑。
绮情十章 其四	[当代] 伯昏子	迎了春风入故关，容晖如梦靥深殷。大明宫外红旗乱，抱得美人呼玉环。
绮情十章 其五	[当代] 伯昏子	别后何方洗楚冠，婀娜来共涉江寒。簟凉石阁挑灯烬，鸾影最宜颠倒观。
绮情十章 其六	[当代] 伯昏子	最恼春晖四月天，风中无主命和缘。苍穹湛湛对无语，忍向西畴放纸鸢。
绮情十章 其三	[当代] 伯昏子	长睇来鸿问虑煎，幽心未解几重笺。西洋更在昆崙外，敢望天涯共拍肩。
绮情十章 其二	[当代] 伯昏子	罗袜香尘逐不还，小园寂寂意阑珊。渐消花影西厢壁，却被红娘偷眼看。
绮情十章 其一	[当代] 伯昏子	春柳悬如春日鞭，春丝爱把少年缠。人间何处无风月，独伫思来尽枉然。
论诗绝句四章 其二	[当代] 伯昏子	羌笛何曾怨柳邻，湘灵枉弄水粼粼。龙吟万窍谁能激，风月无边夜夜新。
论诗绝句四章 其三	[当代] 伯昏子	岂务虚名争失鹿，优游大道觅亡羊。攻辞难免多歧病，但得会心当不妨。
论诗绝句四章 其四	[当代] 伯昏子	歌诗千里未同风，欲谱新词俗不通。都道梳妆时世俭，讵如张敞画眉工。
谢上海钟兄惠赠《长阿含经随笔》	[当代] 伯昏子	我作圣迹咏，君立阿含笔。般若有神通，万法同归一。
论诗绝句四章 其一	[当代] 伯昏子	梨花万树盛明皇，歌入清商忽返光。古调于今啼月落，高山流水各茫茫。
谢镇江耿生惠寄《韭典》	[当代] 伯昏子	喜剪尧年韭，更赏陶氏菊。京口风月好，中宵吟未足。
绝句四章 其四	[当代] 伯昏子	禽喧梦觉起，烟阙藏海市。皇居荡以没，浮根安所系。
绝句四章 其三	[当代] 伯昏子	香堤繫兰棹，应怜蒹葭老。陌上一伞青，翩扬去远道。
绝句四章 其二	[当代] 伯昏子	凉穹轻匀蜡，琼霭鼓阊阖。思看平芜远，移花开楼阘。
街市	[当代] 伯昏子	街市宿冰积，微阳敷冷庐。相逢人不识，惟听犬相呼。
绝句四章 其一	[当代] 伯昏子	梦回雨足乏，轩窗曙凉洽。赤旆垂溟濛，时时拂泥凹。
夜望	[当代] 伯昏子	高屋风萧萧，邻牖灯寥寥。冥鸿声尽处，楼丛影若摇。
初冬二章 其二	[当代] 伯昏子	妆柳金与碧，漏于光之隙。此景焉得久，良辰寄如驿。
夜蛩	[当代] 伯昏子	夜蛩听唧唧，意马走腾腾。相视数珠泪，无言一豆灯。
初冬二章 其一	[当代] 伯昏子	枯杈直如箭，枯叶射人面。永巷行徐徐，闻笛觉尘远。
观雪三章 其二	[当代] 伯昏子	纷披望来途，三十三天叠。不因爱秋水，何沾美人睫。
观雪三章 其三	[当代] 伯昏子	士女赏清时，啬夫忧年获。岁暮数浊尘，几日这般白。
观雪三章 其一	[当代] 伯昏子	丘壑失参差，心尘或与灭。却看扫园人，曾几惜冰洁。
南溟	[当代] 伯昏子	南溟归未得，槎声戛然止。焉取海中磐，一举碎心痞。
大风	[当代] 伯昏子	大风旗欲坼，割面复割心。举目曈曈日，煦然照宫深。
咏雪二章 其二	[当代] 伯昏子	浑似波旬舞，颇疑庄生蝶。还持掌中看，莹莹几点泣。
咏雪二章 其一	[当代] 伯昏子	在天一身洁，在地一团泥。原是无魂物，焉能与梅齐。
感史二章 其二	[当代] 伯昏子	亡胡哭阴山，得丧今犹惑。彼苍造文明，消长无忧色。
感史二章 其一	[当代] 伯昏子	史实不可改，史观增歧惑。茔草怜词臣，朝夕弄颜色。
东山妓即是苍生（定庵乙亥杂诗有“东山妓即是苍生”、“我请于帝诅于鬼”句）十首 其八	[当代] 添雪斋	是处芳菲款款开，朱颜白发几何哉？酒侵满壁升平舞，齐赏娇红到未来。
东山妓即是苍生（定庵乙亥杂诗有“东山妓即是苍生”、“我请于帝诅于鬼”句）十首 其七	[当代] 添雪斋	或说天花沉孽海，或于雅各井旁待。千年一堕出红莲，尘色胭脂终未改。
东山妓即是苍生（定庵乙亥杂诗有“东山妓即是苍生”、“我请于帝诅于鬼”句）十首 其六	[当代] 添雪斋	人间惯说汝无情，赊汝青春换此生？合是落花风下魄，软红尘里影茕茕。
东山妓即是苍生（定庵乙亥杂诗有“东山妓即是苍生”、“我请于帝诅于鬼”句）十首 其五	[当代] 添雪斋	彼是三春顷刻花，依风曼舞亦无涯。清颜一瞬隔帘赤，初日天边正冷斜。
东山妓即是苍生（定庵乙亥杂诗有“东山妓即是苍生”、“我请于帝诅于鬼”句）十首 其四	[当代] 添雪斋	妖娆神女尚莺雏，爰有飞花小绣襦。缓缓福音随绮梦，阿郎若个是耶稣？
东山妓即是苍生（定庵乙亥杂诗有“东山妓即是苍生”、“我请于帝诅于鬼”句）十首 其三	[当代] 添雪斋	阿奴二八水红衫，长夜妆成几得咸？垂幕风花些许泪，颂歌冷冷似呢喃。
东山妓即是苍生（定庵乙亥杂诗有“东山妓即是苍生”、“我请于帝诅于鬼”句）十首 其一 序	[当代] 添雪斋	西陵风雨千年下，霓影繁华流火泻。光怪腾腾夜色中，野花艳极红旗赭。
戊子丁香六绝句 其六	[当代] 添雪斋	蜃楼叠雨蹙如鳞，街角丁香残紫茵。大地苍苍吾惘惘，无花留与梦中人。
戊子丁香六绝句 其五	[当代] 添雪斋	冷紫心于香暗来，春风一晌著尘埃。浮生难得玲珑梦，几树空花照影徊。
戊子丁香六绝句 其四	[当代] 添雪斋	渐生春气碧于心，巷陌土花低语森。某夜阶前承一朵，丁香微紫错谁襟？
戊子丁香六绝句 其三	[当代] 添雪斋	丁香斜插紫云斑，幽雨重城水色鬟。何处寒馨青石路，溺于光影夜风间。
戊子丁香六绝句 其二	[当代] 添雪斋	青色春风细细濡，万千浓紫小珍珠。谁舒针雨轻然缀，如袂长街绣影纡。
无题	[当代] 添雪斋	北风卒岁复凌迟，炭色四维侵骨悲。立到昒昕失声咽，于深恸处真无诗。
戊子丁香六绝句 其一	[当代] 添雪斋	吹雨北原春尚早，些些细草淡如烟。荒凉一脉空枝下，我与丁香各惘然。
星座宫神话 Vulpecula 其九十五 狐狸座	[当代] 添雪斋	斜阳暖赤葡萄紫，麦浪金黄欢乐始。跑去跑来三点钟，风中初遇小王子。
星座宫神话 Volans 其九十四 飞鱼座	[当代] 添雪斋	初逢孤鸟碧涛间，一瞥今生成绝恋。祈得海中抟翼飞，逐君直到星空殿。
星座宫神话 其九十二 又	[当代] 添雪斋	有人魅惑夜之域，冷翠烟罗光羽翼。阿赖耶中生落花，微香幻作星辰色。
星座宫神话 其九十三 又	[当代] 添雪斋	此间万籁素无尘，此日少年秋水神。风气潜怀冰雪色，大千独我固天真。
星座宫神话 Virgo 其九十一 室女座	[当代] 添雪斋	星光淡处即天涯，冥夜相逢即我家。一刹情怀约千世，就中开出若耶花。
星座宫神话 Vela 其九十 船帆座	[当代] 添雪斋	蒐集星光复星骨，骨骸撑起素光帆。天风穿破时空壁，振翮传来异域缄。
星座宫神话 Ursa Major 其八十八 大熊座	[当代] 添雪斋	银汉水添星一斗，夜风醅酿光之酒。谁人持柄挹幽凉，碧露缤纷生梦后。
星座宫神话 Tucana 其八十七 杜鹃座	[当代] 添雪斋	玄光羽色缀花深，彩喙斑斓如洒金。我本鵎鵼非望帝，惑然何处托春心？
星座宫神话 Triangulum Australe 其八十六 南三角座	[当代] 添雪斋	弧锐皆因勾股连，众心一线贯三千。微分万象俱随我，今夜来弹宇宙弦。
星座宫神话 Triangulum 其八十五 三角座	[当代] 添雪斋	新生橄榄青如水，教父掌中醇酒紫。地火长焚山骨时，何人梦在西西里？
星座宫神话 Telescopium 其八十四 望远镜座	[当代] 添雪斋	芳菲万状是星燃，一瞬花开三亿年。星宇传奇无陨落，人间唯我可窥天。
星座宫神话 Taurus 其八十三 金牛座	[当代] 添雪斋	银蓝花簇七星团，谁与夜风相约看。四月人间春陨尽，一层冷碧覆千峦。
星座宫神话 Serpens 其八十一 巨蛇座	[当代] 添雪斋	尘缘续约西风前，撚药相随盘杖眠。深毒入心无处解，与君星际做痴缠。
星座宫神话 Scutum 其八十 盾牌座	[当代] 添雪斋	瞰临人世惯征伐，大宇穿梭俱曰杀。神国今需戒不虞，九天植铩复悬瞂。
星座宫神话 Sculptor 其七十九 玉夫座	[当代] 添雪斋	怜悯深时不可言，唯依昼夜与晨昏。恸然来破苍岩壁，一掌摩挲赋石魂。
星座宫神话 Scorpius 其七十八 天蠍座	[当代] 添雪斋	秋之风下陨之火，一抹真红心底锁。某世某生星海内，有人焚骨正如我。
星座宫神话 Sagittarius 其七十七 人马座	[当代] 添雪斋	飞雪苍原拂骨频，骥驰鸣镝射星辰。疾风唯逐弓骑士，身既死兮为夜神。
星座宫神话 Sagitta 其七十六 天箭座	[当代] 添雪斋	离弦白羽青金镝，逾越千年沉杀绩。发的而今无处巡，深深嵌入琉璃壁。
星座宫神话 Reticulum 其七十五 网罟座	[当代] 添雪斋	水晶骨上刻刀刑，负罪归于十字星。一摄血光千里外，永恒窥视死魂灵。
星座宫神话 Pyxis 其七十四 罗盘座	[当代] 添雪斋	识尽风涛冷眼参，情怀开谢似优昙。故封憎爱冰原下，心若思他便指南。
星座宫神话 Puppis 其七十三 船尾座	[当代] 添雪斋	珊瑚海上看骑鲸，随我穿巡绿水晶。缓缓消融孤影后，人鱼月下正新生。
星座宫神话 Piscis Austrinus 其七十二 南鱼座	[当代] 添雪斋	暗夜军团墨绖魂，戟幡披卷电雷奔。银枪刺日迎风立，报出京华北落门。
星座宫神话 其七十一 Q版	[当代] 添雪斋	银河可有海鲜无？且撒腾云做网渔。稍等我拿平底镬，胡椒罗勒燉双鱼。
星座宫神话 Pisces 其七十 双鱼座	[当代] 添雪斋	星子敛光凝蚌珠，缕金长发淡青襦。深瞳看遍玫瑰色，可识人间真爱无？
星座宫神话 Pictor 其六十九 绘架座	[当代] 添雪斋	天穹谁置油画架，静夜铺开黑亚麻。橡木风扬银色笔，星芒点做浪中花。
星座宫神话 Perseus 其六十七 英仙座	[当代] 添雪斋	某日少年歌战歌，某年神谕曰诛魔。某时少女启魔眼，某世谁怜美杜莎？
星座宫神话 Phoenix 其六十八 凤凰座	[当代] 添雪斋	御日只需三足乌，炎威吞火毕方雏。吾心八十八天内，不许小星名凤图。
星座宫神话 Pegasus 其六十六 飞马座	[当代] 添雪斋	心于碧血启征程，鹏翅垂天龙脊峥。长踏清秋拘不得，流星何必附吾名？
星座宫神话 Ophiuchus 其六十三 蛇夫座	[当代] 添雪斋	灵山电射仁心戮，上视芸生皆草木。若忆深蓝蛇杖星，风间一束矢车菊。
星座宫神话 Orion 其六十四 猎户座	[当代] 添雪斋	古于射猎辩王臣，白兽乘风瞰世人。添得青霜金伐气，伐生伐善伐天真。
星座宫神话 Pavo 其六十五 孔雀座	[当代] 添雪斋	青绿羽瞳殊丽黠，明王已出涌金刹。因传其胆毒而青，七彩光翎名七杀。
星座宫神话 Musca 其六十 苍蝇座	[当代] 添雪斋	或酿花间蜜色冰，或名勤者业兢兢。人皆好逸拜金碧，故把神名让与蝇。
星座宫神话 Norma 其六十一 矩尺座	[当代] 添雪斋	飞光琢玉色皑皑，仙子持量天下才。今古哲才当有尽，且生微影度苍苔。
星座宫神话 Octans 其六十二 南极座	[当代] 添雪斋	琉璃世界水晶庭，素质黏天云淡青。等尽南溟游徙者，冰山眼色暖于星。
星座宫神话 Monoceros 其五十九 麒麟座	[当代] 添雪斋	角生白义可逾辉，喜向纯真深处依。观世心头当哭祭，星空开出血蔷薇。
星座宫神话 Mensa 其五十七 山案座	[当代] 添雪斋	昔有豪情斩角时，众神今日举齐眉。星芒一聚如萤雪，来照南山昏黯丌。
星座宫神话 Microscopium 其五十八 显微镜座	[当代] 添雪斋	赛姬月下好奇飞，折缕偏光看显微。多少梦中蝴蝶翅，片鳞金粉亦珠玑。
星座宫神话 Lynx 其五十四 天猫座	[当代] 添雪斋	触目瞳间银与金，冷光跳动透冥阴。头颅笑置星空上，换得一生孤傲心。
星座宫神话 其五十六 又	[当代] 添雪斋	一人银汉望君深，一失其生挚爱心。彼岸花开云锦上，天琴只奏别离音。
星座宫神话 Lupus 其五十三 豺狼座	[当代] 添雪斋	双儿谁辅建崇尊，眼底微霜看世喧。带起疾风秋月下，一声长啸满荒原。
星座宫神话 Libra 其五十二 天秤座	[当代] 添雪斋	秋风堂下止雷霆，掩亚人间终议庭。时序已辞神弃子，漠然来秤满天星。
星座宫神话 Lepus 其五十一 天兔座	[当代] 添雪斋	暗夜云旗弋猎风，有人狙击引天弓。韩卢毕网无从匿，请乞星宫换月宫。
星座宫神话 Leo Minor 其五十 小狮座	[当代] 添雪斋	辞别北西冰雪宫，幼时来逐太阳风。一生长搏金砂浪，固守尼罗看紫穹。
星座宫神话 Leo 其四十八 狮子座	[当代] 添雪斋	琉璃光坠野葵花，吉萨风中金色砂。七月归来王者梦，星流燃做太阳车。
星座宫神话 其四十九 银英之黄金狮子	[当代] 添雪斋	银河隔梦三千载，矫翼金狮雷火待。风起重携女武神，征途仍指星之海。
星座宫神话 Lacerta 其四十七 蠍虎座	[当代] 添雪斋	螣蛇乘雾千年白，冰色寒波侵草碧。复绽孤瞳大黑天，飞光万物皆难逆。
星座宫神话 Indus 其四十六 印地安座	[当代] 添雪斋	黄金城上黄金梦，劫火梦中风雨腥。日晷百年垂故国，星空仍在说归零。
星座宫神话 Horologium 其四十三 时钟座	[当代] 添雪斋	看我沉浮光速海，精灵摇动星如摆。心中擒纵识年华，却有情怀殊不解。
星座宫神话 Hydra 其四十四 长蛇座	[当代] 添雪斋	目中星屑冷而黩，炽焰灼身朱雀腹。鳞甲斑斑生肃寒，春风心事是孤独。
星座宫神话 Hydrus 其四十五 水蛇座	[当代] 添雪斋	天君举爵龙潭里，倾倒漫天星似水。七百万光年等过，独看水下白蛇子。
星座宫神话 Hercules 其四十二 武仙座	[当代] 添雪斋	青春独占赏娉婷，十二功成千古星。自此人间多尚武，月神牝鹿换英灵。
星座宫神话 Grus 其四十一 天鹤座	[当代] 添雪斋	翮成纵去已淩霄，光缀冰翎星色昭。若斫梅花三百亩，红炉煮雪事烹调。
星座宫神话 Gemini 其四十 双子座	[当代] 添雪斋	六合时空星色氤，睿思眸底有天真。不曾与子谈生死，生死皆为执手人。
星座宫神话 Eridanus 其三十八 波江座	[当代] 添雪斋	泪之江岸凝琥珀，四壁幽深沉水脉。光转已无波浪声，漠然流去梦青白。
星座宫神话 Fornax 其三十九 天炉座	[当代] 添雪斋	心香烟暖玉炉青，金黑丝绒缀夜星。照壁微光环素水，相逢初雪梦初醒。
星座宫神话 Equuleus 其三十七 小马座	[当代] 添雪斋	或无骏骨逝骎骎，独守秋风到宿心。铁色荒原光与影，铜声犹在马头琴。
星座宫神话 Draco 其三十六 天龙座	[当代] 添雪斋	帝宫破壁龙腾火，青玉光鳞星雨堕。指与惊雷战极西，骞风摧落黄金果。
星座宫神话 Dorado 其三十五 剑鱼座	[当代] 添雪斋	曾随一老搏于海，寒入剑锋生幻彩。直破天南黄极心，桃花云色万千载。
星座宫神话 Cygnus 其三十三 天鹅座	[当代] 添雪斋	雪色翎镶钻石星，秋初之夜火流星。八千年后海风起，特洛伊看北极星。
星座宫神话 Crux 其三十二 南十字座	[当代] 添雪斋	喟然炼狱门前视，深黑台中人子死。撒冷城头烁烁星，千年光错春分水。
杨柳枝四首 其三	[当代] 魏新河	眉黛三千总让娇，可能无意浪儿曹。这番应是天唆使，舞损灯前一搦腰。
杨柳枝四首 其一	[当代] 魏新河	肠断秋娘一叶裙，白门移种到东门。自从小小随云去，第一风华第二人。
杨柳枝四首 其二	[当代] 魏新河	如雨如烟向旧园，也应摇落粉郎前。恼人最是西楼上，偶尔回波却不言。
竹枝 其四	[当代] 魏新河	重阳过后补登高，深入茫茫云雾巢。七十二峰忽不见，低头双屐在重霄。
竹枝 其三	[当代] 魏新河	车行不出浙西山，过尽清溪第几弯。忘却身从白云出，却疑飞雨湿吟肩。
竹枝 其二	[当代] 魏新河	翠樽重为故人开，老柳垂垂护旧街。词客有灵应不惜，九泉分泽魏王才。
竹枝 其一	[当代] 魏新河	瑶池当日落人间，近在钱塘浅水湾。此际我从天上看，却将尘世作青天。
西湖竹枝 其六十一	[当代] 魏新河	不辞坐到夜灯稀，数迭青山影渐微。凉入诗心人未去，湖边昨日送春归。
西湖竹枝 其六十二	[当代] 魏新河	相逢每羡柳丝长，奇福西湖共夜凉。看取雷峰频废立，湖边一步即沧桑。
西湖竹枝 其五十九	[当代] 魏新河	空外山痕间有无，柳丝密密复疏疏。帘开一尺成条幅，卧看湖山烟雨图。
西湖竹枝 其六十	[当代] 魏新河	久作钱塘山水奴，诗情丛冗太难梳。今朝早趁无人起，高卷纱帘看雨湖。
西湖竹枝 其五十八	[当代] 魏新河	曾记西泠共绿波，廿年无处听清歌。诗人住在莺声里，他日相寻柳色多。
西湖竹枝 其五十五	[当代] 魏新河	院落深深一径殊，山光漂动水光浮。归来准备丹青笔，写此苍苍万竹图。
西湖竹枝 其五十六	[当代] 魏新河	一水盈盈上眼青，一舟小小载诗情。杨公堤畔茅家埠，指点山前卖酒灯。
西湖竹枝 其五十七	[当代] 魏新河	远近迷蒙未了青，双堤浓睡几时醒。一身都是春波影，连夜荷风扫不清。
西湖竹枝 其五十二	[当代] 魏新河	温色柔香触旧怀，年时梦影此中埋。多情半日梅花雨，净洗山城待我来。
西湖竹枝 其五十四	[当代] 魏新河	山痕浅浅柳疏疏，百万芦花护一庐。溪水不穷僧不去，人生何必计归途。
西湖竹枝 其五十三	[当代] 魏新河	空空渺渺不宜诗，雾锁烟笼影子稀。三岛三潭浑不见，只凭灯火辨双堤。
西湖竹枝 其五十一	[当代] 魏新河	近水遥山淡淡涂，词心画眼看西湖。小诗能学丹青样，写我西泠双桨图。
西湖竹枝 其五十	[当代] 魏新河	凭高下看碧澄澄，镜面新磨水不兴。两道长痕三点影，谁将汁字写青绫。
西湖竹枝 其四十九	[当代] 魏新河	剩有青春二十天，湖边风物尽堪怜。惜春不解从何惜，闲看杨花过我前。
西湖竹枝 其四十七	[当代] 魏新河	一人独占一湖波，四岛三潭任我过。若待晴明人似蚁，平分春色得谁多。
西湖竹枝 其四十八	[当代] 魏新河	白苏杨赵四堤横，分割湖身五份成。从此里湖供雅集，钱熊林杜莫相争。
西湖竹枝 其四十四	[当代] 魏新河	楼窗酌句总难工，都为浓浓茗一盅。试倚楼窗湖上望，两堤春色比茶浓。
西湖竹枝 其四十五	[当代] 魏新河	春山微影淡如无，下是苍烟抑是湖。我向茫茫深处去，撑开一伞米家图。
西湖竹枝 其四十六	[当代] 魏新河	湖山此际尽归吾，睡熟西施不可图。回首向来经过处，后边风景胜前途。
西湖竹枝 其四十三	[当代] 魏新河	花香山色莫争雄，逊我诗情一倍浓。辛苦芒鞋都半日，亭亭只见美人峰。
西湖竹枝 其四十二	[当代] 魏新河	二十三弯竹径深，五云山色落杯心。客来遇雨亭前坐，静到难为一字吟。
西湖竹枝 其四十一	[当代] 魏新河	连城东北数峰青，市影遥看若有形。不识当年香雪海，逢僧试问宋梅亭。
西湖竹枝 其三十八	[当代] 魏新河	梦中梦外总相思，又是将归梦外时。织梦计凭三色锦，一湖一桂一西溪。
西湖竹枝 其四十	[当代] 魏新河	早开未必副声名，轻薄桃花是弟兄。接受万人千载爱，知卿不只不专情。
西湖竹枝 其三十九	[当代] 魏新河	未觉东风脚步先，诗人犹自殢春眠。水边忽见桃花尽，知过清明四五天。
西湖竹枝 其三十五	[当代] 魏新河	小舟深入杳茫茫，湖气沉沉雾气长。亭岛不知何处是，拨船且向水中央。
西湖竹枝 其三十七	[当代] 魏新河	昼出清游夜咏诗，平生快意不多时。雨中杨柳添离绪，三叠千丝与万丝。
西湖竹枝 其三十六	[当代] 魏新河	斯楼曾醉四年前，楼与湖图尚旧颜。我亦一如当日醉，西泠也过此桥还。
西湖竹枝 其三十四	[当代] 魏新河	听雨诗翁小巷眠，卖花声里过千年。素衣我亦风尘客，来到风尘小巷前。
西湖竹枝 其三十二	[当代] 魏新河	谁将美酒醉山容，让我沉吟万木中。解识群峰红浩荡，工夫不独属秋枫。
西湖竹枝 其三十三	[当代] 魏新河	谁教胜景列湖滨，眼熟风光与我亲。若使双堤成十字，出山便是涌金门。
西湖竹枝 其三十一	[当代] 魏新河	留得超山与半山，重来定在早春前。不教吟兴损游屐，预与梅桃约一年。
西湖竹枝 其三十	[当代] 魏新河	又将小艇泊秋潭，天色澄清比水蓝。日暮不归贪远眺，堤桥第四月初三。
西湖竹枝 其二十九	[当代] 魏新河	黄金犹记盛时妆，桂雨飘残满陇霜。感激故人情不改，献完最后一丝香。
西湖竹枝 其二十八	[当代] 魏新河	诗情不与众芳枯，负手湖楼意自殊。我看残荷人看我，天然两幅赏秋图。
西湖竹枝 其二十六	[当代] 魏新河	解人秋日送新晴，山色从西绿进城。浓黛逗人留脚步，栖霞岭下望秦亭。
西湖竹枝 其二十七	[当代] 魏新河	游船多在柳条腰，隔岸湖楼在树梢。人在闲窗秋水里，虚亭坐对第三桥。
西湖竹枝 其二十五	[当代] 魏新河	荇碍菱妨两桨迟，分流支港乱如丝。回舟不见清溪路，人在芦花顶上移。
西湖竹枝 其二十四	[当代] 魏新河	小舟摇进苇花湾，来结西溪百岁缘。曾见词仙溯流去，秦亭山与法华山。
西湖竹枝 其二十二	[当代] 魏新河	山借花名花满山，就中无我亦萧然。如今山静花飞尽，犹有诗人拄杖看。
西湖竹枝 其二十三	[当代] 魏新河	徐行宛转又拈髭，第一名园好作诗。楼榭隐藏桥出没，珍丛尽处现苏堤。
西湖竹枝 其二十一	[当代] 魏新河	莫是天公有妒心，青山独禁我登临。偏能静里閒支枕，预遣诗思上碧岑。
西湖竹枝 其二十	[当代] 魏新河	云气浓浓湿一轩，四围上下绿浮天。不须别具看山眼，自有群峰涌到前。
西湖竹枝 其十九	[当代] 魏新河	一味清香已足奢，此行此感更添加。无情最是西山桂，不待人来落尽花。
西湖竹枝 其十八	[当代] 魏新河	俨彩明光色太浓，万灯画出水晶宫。白堤好在苏堤看，忘却苏堤亦画中。
西湖竹枝 其十七	[当代] 魏新河	银瓯玉叶北人愁，肠断钱江欲尽头。梦到狮峰山下路，茫茫万绿一茶楼。
西湖竹枝 其十六	[当代] 魏新河	恋恋湖山去意迟，闲行又到白沙堤。多情桂子殷勤甚，为我花开第二批。
西湖竹枝 其十五	[当代] 魏新河	独来寻觅旧繁华，又向吴山踏落花。不识当年苏小小，香车系在阿谁家。
西湖竹枝 其十四	[当代] 魏新河	今朝不用小乌篷，信步湖山翠黛中。好是晴秋澄若洗，望山桥上望双峰。
西湖竹枝 其十三	[当代] 魏新河	旁人佳节我无关，少壮年华半已删。一事平生差得意，中秋月在圣湖看。
西湖竹枝 其十二	[当代] 魏新河	秦亭河渚路堪疑，名胜风流迹已迷。西堰桥头君莫问，芦花深处是西溪。
西湖竹枝 其十一	[当代] 魏新河	云山湖水染秋衫，到此人言我太贪。不使月明尊至上，山人桨影印三潭。
西湖竹枝 其十	[当代] 魏新河	清波门接涌金门，水色灯光了不分。柳浪庄前初几月，出来照我一閒人。
西湖竹枝 其九	[当代] 魏新河	山水光中涤旧衣，幽居端在圣湖西。偶来葛岭山前望，一道明灯是白堤。
西湖竹枝 其八	[当代] 魏新河	远是山形近树姿，周身秋翠点人衣。是幽是秀难分辨，听得琴声过九溪。
出行四章（元月九、十日） 其三	[当代] 卢青山	偶然同坐非吾熟，试启风窗一远望。揖客荒山分左右，辞车枯草入苍茫。遥鹰翼冷千林雾，暮霭流昏万里江。我欲长歌心已倦，倩谁杯酒熨风霜。
出行四章（元月九、十日） 其二	[当代] 卢青山	诗怀梦语都消了，不愧人生有一囊。举盏先忧明日醒，驱车为忆旧年狂。云封雾锁天阴冷，木落江空地远长。何许前涂问栖舍，我家异域别家乡。
出行四章（元月九、十日） 其一	[当代] 卢青山	破帽陈衫为二友，一生唯恨醉能醒。低迷炉火偎寒夜，惆怅风檐滴雨声。何处雪泥有鸿爪，谁家秋水不伊人。明朝知否关山老，一舸陈霜泊暮云。
十二月二十八醉起早行作	[当代] 卢青山	很久不曾看早晨，泥鞋滑露颈滑霖。似乎树已待余苦，否则枝何牵袖频。昨夜歌狂杯为泣，此时回首梦难明。浮生忽问行何事？斗立茫茫看日生。
《女儿曲》脱稿即题其末（十一月二）	[当代] 卢青山	偶尔相逢说古亭，为君长撰女儿行。一天荒月埋魂地，百代秋风捲梦人。但有平和能到死，更无歌哭可疗心。我而非主君非客，两坐闲看淡淡春。
病归临湘即事三首 其二 姐命背编织机	[当代] 卢青山	吾衰甚矣如枯叶，老姐命余背此亨。一竖一横神十字，晃来晃去命三生。路中南北悲人诧，皮里春秋热自焚。漫说此中滋味苦，解嘲一作雨淋心。
病归临湘即事三首 其一 车中书所见	[当代] 卢青山	昨插新秧今稻熟，农家生意最匆忙。秋才落地山山瘦，菊已遮天漫漫香。倘有洛阳田二顷，岂辞牛背笛三光。栽瓜猛忆桥南树，泪与尘灰满面庞。
工厂戏咏六首（十月九日） 其六 擦泵	[当代] 卢青山	此味消魂孰不知，早上黄昏得空时。撕布环螺拉左右，探头如蝶绕高低。黄油白漆新君笑，黑面青眸滞我归。无有可人如汝者，江淹才笔似煤灰。
工厂戏咏六首（十月九日） 其五 阀门	[当代] 卢青山	平时岳立威如舵，倘转环轮快若风。凭样入门千士窘，当关铸铁一夫雄。尝闻福祸皆由渐，岂以些微便放松。只有无私包拯面，后门烟酒尔何庸。
工厂戏咏六首（十月九日） 其三 罐	[当代] 卢青山	此翁大腹何便尔，弥勒居天第几重？巧者人前常示拙，平时海底最藏龙。不辞弹压轻浮气，为见回流实在功。羽也长刀嵩岳立，看君走不走华容。
工厂戏咏六首（十月九日） 其四 泵	[当代] 卢青山	喘喘阿香应愧煞，雷车早任电为龙。将军小钮居帷幄，阵势长蛇突北东。几个堪称天下士？一轮捲上日边峰。安将置汝人人腹，使振颓心起聩聋。
工厂戏咏六首（十月九日） 其二 进塔检修	[当代] 卢青山	人孔说钻人各恐，开螺短褐强弓身。休仇小子刀锋恶，为剜先生肺腑尘。两眼昏花何独我，万家衣食尚祈君。临封一语须长记，自洁方能更洁人。
廉颇	[当代] 卢青山	势如压卵竟能容，秦王不掠止因公。避车固然知国体，负荆未必减心胸。一斗米饭真气概，三遗矢客岂英雄。尚为赵家稷祚在，便荷楚戟忍为功。
客至	[当代] 卢青山	我生空有气燕并，憔悴韶光憔悴身。未免酒阑歌鞺鞳，可堪人散夜深沉。谁欤吾友吹箫至，敢不为君倒屣迎。相对寒暄不多语，青灯暖似两人心。
山居	[当代] 卢青山	久无意思观尘海，寄室秋梧荻叶村。葬梦堆山苔万叠，流年篆水额三横。不分时季交风雨，略得馀閒味醉醒。大可浮生从此了，中宵何事起孤吟。
文章	[当代] 卢青山	无根无的能来去，偶住斯生必转蓬。日月忙如推水磨，文章价不减西风。长驱孤胆千秋外，曲倚回肠九折中。知不可为掀不脱，每于蝜蝂一恭躬。
孤松	[当代] 卢青山	雷摧高木岂无由，独立孤行即世仇。葵自朝倾缘夙性，棔仍暮合闭深愁。已嗟阮籍无青眼，又恐袁安卧白头。酒阁黄花随处是，秋风何地不埋忧。
花开	[当代] 卢青山	花开花落分携地，夜夜西风过荻蒲。唯有相思无剂药，可堪细想是虚无。祈来一梦犹难定，约到三生不更愚。且共清清秋月影，茫然踏尽晓山隅。
星期天作	[当代] 卢青山	百计消閒愿总非，栏杆九曲尽依回。酒能有伴焉辞醉？家已无人不必归。两事俱空心惘惘，一庭差喜雨霏霏。瞢腾坐便无人我，猛见台钟秒秒催。
郁达夫韵	[当代] 卢青山	堂前寂寂旧栖鸦，曾共馀阳看影斜。不语重帘飞病燕，多情败壁护孤花。何堪雨后千欹草，犹似年时一驻车。相对调笙态无限，几时飞入碧霞家？
感物	[当代] 卢青山	中宵独起翕张发，百物模糊恐我心。树借森风传鬼语，月瞠怪目看幽人。狞萤攫面飞阴箭，诡石潜波捉冷痕。大地苍山谁杀死？千层黑幕掩尸身。
闲行	[当代] 卢青山	山中长日夏如春，短策冲岚露满身。曲水门前流古隶，修筠屋后矗千真。无风闪叶知移鸟，有路通幽不见人。已到黄昏瞒不住，阳光点点漏馀金。
苦暑消夏二首 其二	[当代] 卢青山	竹椅凉茶眠不得，疏疏露落薄桐阴。风搔后背真良仆，月到前山似故人。塘水粼粼疑自语，荷香沁沁泥人评。寻他不著深蛙在，一径依稀认草痕。
苦暑消夏二首 其一	[当代] 卢青山	夏云如火扑晴栏，镇日尘埃养路蝉。可有清秋能到梦？常祈小病为疗闲。夜阑越觉山亲近，心澈才佳月淡寒。小屐单衫无定向，随萤踏尽百千湾。
次胡秋芦叔《杂诗》韵作《十术诗》，始得其七，为事弃去，遂未续作 其五 吸收资金开工厂术	[当代] 卢青山	接客欢声似殷雷，资金管理涌泉来。迷楼矗矗遮天梦，酖毒森森捲地埃。肥水尽流外人去，财门真向自家开。都言形势蒸蒸好，从古杞人是错哀。
次胡秋芦叔《杂诗》韵作《十术诗》，始得其七，为事弃去，遂未续作 其七 论罪术	[当代] 卢青山	从来巨子接天通，能使横斜左右风。在位追随尻尾后，失时推倒粪泥中。言言圣旨盖今古，罪罪个人迷北东。拯救人民拯救国，谁非雨后之霓虹。
次胡秋芦叔《杂诗》韵作《十术诗》，始得其七，为事弃去，遂未续作 其六 杀鸡取卵术	[当代] 卢青山	各业投资皆灼热，居然学校独清寒。敢言教育真鸦噪，若数文盲是桂冠。种木成阴安可待，杀鸡取卵即为餐。人生识字忧患始，百载之期必大安。
次胡秋芦叔《杂诗》韵作《十术诗》，始得其七，为事弃去，遂未续作 其四 对外贸易术	[当代] 卢青山	真为技术百之五，九五唯能害国家。过得瘾时须彩电，矮于人者是名车。岂期吴国皆阉竖，竟娶西施在馆娃。正喜他乡逢故识，交流大计敢言奢。
次胡秋芦叔《杂诗》韵作《十术诗》，始得其七，为事弃去，遂未续作 其二 人事术	[当代] 卢青山	海蜃蓬莱自可通，付君汗血大鹏风。路陈六合八荒外，人在千绹百网中。举目庙前兼庙后，低头朝北未朝东。红颜碌碌成灰土，印斗红红列彩虹。
次胡秋芦叔《杂诗》韵作《十术诗》，始得其七，为事弃去，遂未续作 其三 欺上瞒下术	[当代] 卢青山	政策来时有对策，公家万事不伤神。岿然我自排排坐，急煞何须遍遍文。半闭半睁千里眼，如违如奉两头人。只消报告三张纸，便下光荣百镒金。
次胡秋芦叔《杂诗》韵作《十术诗》，始得其七，为事弃去，遂未续作 其一 牛皮术	[当代] 卢青山	旧疤痛尽泪初乾，跃进炉风总不寒。谔谔难容一士语，峨峨最俏长公冠。三年大治泡汤席，四化小康望梅餐。口号为床复为被，二郎腿架枕高安。
春雨出行伞下作	[当代] 卢青山	寂寥诗酒两难酬，日暮聊同小伞游。不尽乾坤飘碎梦，无边岭海睡深愁。幽鸟独来初上草，冷塘谁立百垂头。浮生看足春秋雨，漫以长歌当哭休。
元月四夜洞庭春醉作三首 其三	[当代] 卢青山	梦里飞蓬梦里萍，梦中醉此酒常温。千山绿暗穷寻地，万里黄昏不见人。破碎心琴拼自鼓，微茫意态惧人惊。炎凉历尽谁如月，一到时辰一次新。
元月四夜洞庭春醉作三首 其一	[当代] 卢青山	落落江皋不定萍，冬寒唯忆旧春温。前生并蒂双飞语，到底昙花一现人。万念俱非终算好，此身虽在只堪惊。惘然无地觅无迹，但见梧苞渐渐新。
元月四夜洞庭春醉作三首 其二	[当代] 卢青山	平江逝日似流萍，谁肯两年把故温。一夜萧风吹短梦，三更冷驿坐幽人。无家最怕闻分聚，不幸真成变喜惊。日色天光嗟已老，如何白露祝常新。
十二月十七夜为甲作	[当代] 卢青山	平江旧月故谁知，岭霭溪岚绿自迷。短夜歌寒千隔幕，长年读梦百无期。可堪重拂菱香暗，犹有将盈凤目垂。满地霜华休细问，南枝移厌北枝移。
二十一岁生日夜十律 其十	[当代] 卢青山	都云欲改瞢腾运，自笑何堪落拓衷。难测此中多少梦，唯知梦外短长风。电雷十解惊坟鬼，椒雨千盆湿路龙。得在人间生已好，君平于我是盲聋。
二十一岁生日夜十律 其九	[当代] 卢青山	炙屐青灯都几两？游山绿想渺千寻。前生本是唇依齿，大恸当能感应君。如梦如烟云白透，灼风灼雨朵红焚。长宵唯有移情笛，吹作松枝万壑音。
二十一岁生日夜十律 其八	[当代] 卢青山	头交厕壁仍寻道，伴到山灵乃读书。古涧霉风生颊锈，苔词藓句拗牙蛆。铿锵诵夜笔三叫，寂寞敲天酒一壶。昨日相寻来数子，斯人卧在冷溪隅。
二十一岁生日夜十律 其七	[当代] 卢青山	谁为长安向西笑，为谁短楫住西江。三生有幸黄花侣，一事无成白袷郎。地僻云溪天作锁，山铺被枕梦为床。精神八面生芒彩，起看孤灯曳古霜。
二十一岁生日夜十律 其六	[当代] 卢青山	十四唯有求圆月，廿一曾无可采英。梦语长敲偶馀叶，魂光犹系不归萤。通天何处青春路，罩路谁家白日矰。万里清秋老霜色，茫茫独立一幽人。
二十一岁生日夜十律 其五	[当代] 卢青山	恒知北阮骄屠钓，怕与东风结夙期。次次将春埋叶冢，年年揭土起兰蕤。孤怀与梦方楚些，双泪改弦又粲兮。反覆之间蹄不住，更何闲去掇丹荑。
二十一岁生日夜十律 其四	[当代] 卢青山	大地苍苍横漠块，微躯飒飒似穷柯。有魂惊雀难栖下，无日闲花可发么？一夜青风无赖子，万条黄片有情鹅。世人如此自盘古，更用精神苦绕何。
二十一岁生日夜十律 其三	[当代] 卢青山	将何本末扪天问？值此渑淄作混渠。窥道在天在屎溺，看吾如水如枯鱼。秦王舐痔车车子，卞璞囊怀处处余。毕竟人间非寂寞，夜阑醉语语魈狐。
二十一岁生日夜十律 其二	[当代] 卢青山	耻学先民书咄咄，每于白壁唤卿卿。抉心置鼎将谁食？斫骨成柴欲自烹。得酒三千躯可木，埋人廿一室为坟。喧花噪叶年年改，不语苍山万载存。
二十一岁生日夜十律 其一	[当代] 卢青山	寻得路时嗟绝涧，野无阳处抚森葵。都因病废沦孤戛，可有人来问宿归？破夜昌风鸣古月，淋心热血到寒灰。诗锄尚战三秋戟，不为来春花色肥。
用《双蕉草庐》有忆韵四首（九月七日） 其二	[当代] 卢青山	亭亭露眼缀清丸，贮得人间几许寒。翠羽梳风青鸟下，绿环敲水碧云端。思沉梦后新书绝，留得堂前旧魄看。可是今宵重鹤到？灵风隐隐起栏杆。
用《双蕉草庐》有忆韵四首（九月七日） 其三	[当代] 卢青山	红栏曲槛莫徘徊，一叠前情踵一抬。隔梦唯期风作疏，到今才悔月为媒。屡劳慧剑挥丝去，又被愁丝接梦来。四望凄凉觅青鸟，愿将薪火续寒灰。
用《双蕉草庐》有忆韵四首（九月七日） 其四	[当代] 卢青山	留春百计总成非，绿萼无花搅絮飞。未嫁云英终漠漠，可来萧史太依依。且磨意气如尘渺，自任芭蕉靠雨肥。小月清梧孤对夜，吹颓一笛换寒归。
用《双蕉草庐》有忆韵四首（九月七日） 其一	[当代] 卢青山	小绿帘衣小绿门，隔帘香雾与谁言？长疑托意春为态，自是浮萍梦作根。三载沧桑淘旧恨，一生寂寞味馀温。碧萝深藓凝芳地，粉蝶无情扑旧痕。
行游二首 其二	[当代] 卢青山	伊谁知我为何物？大似瞢腾一酒瓶。已忍清狂应名教，犹抠剩血做诗人。驱行只是饥寒力，树立谁堪梦幻根。廿载回头如百岁，一灯犹要管馀龄。
北港醉卧三楼走廊醒作	[当代] 卢青山	偶因生计来尘海，谁伴清歌佐绿琉。酒醒高楼森雨后，狂当短发峭风头。联蚊八阵嚎金鼓，筑意孤城兀楚囚。一句诗成千飓起，吹吾神思五湖舟。
行游二首 其一	[当代] 卢青山	掉臂行游真谓乐，其如灵肉万千伤。无心好作欺人佛，有我恒艰处世方。海色茫茫涵古静，云怀种种绕虚堂。浮华剥落终须有，未剥时间强忍狂。
夜中偶弄笔，忽忆旧事，寄薛 其三	[当代] 卢青山	走神中夜空支笔，想见磋磨旧学堂。相识已多不烦复，重逢未老可能狂？江春涧夏劳千隔，柳雨荷风未半尝。何日飘临共杯俎？淡云摇曳在吾梁。
夜中偶弄笔，忽忆旧事，寄薛 其二	[当代] 卢青山	老兄自别依然好？渐觉吾身鲍肆鱼。连夜不妨千遍梦，一年能得几回书。清泥雨打荒荷影，浊水人归冷月居。我在云溪无别事，两裁心破付邮舆。
夜中偶弄笔，忽忆旧事，寄薛 其一	[当代] 卢青山	浮沤处世真难好，各有前生散木缘。把臂相知才几月？转头离别就三年。君尝有信迁陶宅，我渐无诗入戴船。想像清泥栖鹤地，一回一想一凄然。
五千 其二	[当代] 卢青山	新梳髻式来香港，细著罗衣勒乳茄。无有新闻不历历，不然天气亦哈哈。工资能养三人口，利害须争一地牙。君看凯旋真胜者，正昂尻尾四穷嚇。
铸费	[当代] 卢青山	铸费阴阳宜太极，一躯恨煞不浑茫。最终口体有常欲，自古精神无故乡。去鼓虚云翔野马，来成倦鸹附皮囊。两相缠纠终朝惕，猛得回头看鬓长。
五千 其一	[当代] 卢青山	五千年积麻痹症，本性蚊虫在粪漕。世上行尸真有福，其中醒者独无聊。诚为铁屋非因锁，便有天窗不肯逃。可笑金徽对牛鼓，回君一眼利如刀。
五月二十夜自电视房抢归亟书 其三	[当代] 卢青山	但守鸿沟观炮马，如何小卒欲充车？千人饿尽铿锵骨，一纸赢来动乱书。幕后操持玩偶罪，其中抹杀比干愚。护旗唯有将军戟，历史从来似辘轳。
五月二十夜自电视房抢归亟书 其二	[当代] 卢青山	九百万平方土地，苍苍十亿我同胞。到今能扼民氓舌，从古莫谈国事条。百姓雷池拘似鬼，一夫关口齿如刀。行囊检读太玄去，偶一能之著解嘲。
五月二十夜自电视房抢归亟书 其一	[当代] 卢青山	如此清平世界里，戏台何幸看风流。曲中圆剪千鹦舌，棍底方排四海头。不见王旗坍下堞，谁将鹰眼信成鸠。横江直去流终古，又是狂涡灭一沤。
三月十二夜理书作 其一	[当代] 卢青山	春阴漠漠拂萧居，又是清閒半日除。耳目外无三界事，巾箱中有五经书。眉头渐得轻纹看，日脚仍须绿蚁扶。捡却橱囊消却夜，好燃烟捲待鸡呼。
三月十二夜理书作 其二	[当代] 卢青山	垂尘瓦檩乡闾巷，旧闭苔门上烛孤。两卷两人都满足，三言三语亦多馀。频添白雨侵窗过，略冻青鞋让鼠居。已散前人兼卖屋，更何缘故剩官奴。
三月十二夜理书作 其三	[当代] 卢青山	槐花窗外窗间语，衣上柴灰眼上纹。教我半帘相望句，老翁今世兀行心。者番先买鸿基传，下顿随歌乞妇行。自树未成将可说，树成弱子竟幽人。
教师八章 其八 初中退学从商者比比，予叔屡为予言其学生状	[当代] 卢青山	曾为得意门生子，学喊南街北巷辞。雨立三秋同瑟缩，风来二鬓比参差。声从腼腆移油滑，衣自化纤换革皮。劈面相逢羞抑傲？半天才唤旧阿师。
教师八章 其七 尝遇某乡下女教师于医院，其夫无业，聊记其语	[当代] 卢青山	羸羸病骨难盈把，岂是虚腰减瘦缘。二十年心与谁付？三千元债倩谁还？已闻丛草田都废，尚有双儿泪不乾。忽到床前喧学子，微微展得片时颜。
教师八章 其六 予发蒙地刘家小学。太半乡下校舍皆如是	[当代] 卢青山	暗红平瓦土黄冈，十四年前旧屋堂。拥挤人趋铜与禄，萧条树蔽槛和廊。无玻璃挡冬风牖，有字迹书夏雨墙。昨夜南邻闹车马，新升檩栋贺官商。
教师八章 其五 日常生活	[当代] 卢青山	碌碌朝来还暮返，几堆书散办公堂。全非面目酸夫子，又逞痴顽小学郎。茶缸纵备咽喉疾，袖套难遮粉笔脏。阶前偶遇前家长，路各朝天走一旁。
教师八章 其四 离休	[当代] 卢青山	教育从前呼革命，老师稽古是枷囚。铃声一系终身父，德智双担后世忧。反动派曾跪红卫，孔方兄又笑白头。几行疏落离休字，看到昏昏日半鞧。
教师八章 其一 形势	[当代] 卢青山	穷生变革而今事，俱下泥沙自古江。无用读书重泛滥，有钱使鬼最倡狂。灯昏教案听三鼓，水落行情愤一觞。纵有登台千线泪，那堪流对小儿郎。
教师八章 其二 资金、薪金	[当代] 卢青山	骄盘帷幄挥朱者，认去曾多案下徒。教育资金挪复减，人民事业本耶馀？更无薪到三年债，但有楼升百货橱。觅古何如检时报，篇篇写满重师儒。
汉武点将 其一 卫青	[当代] 卢青山	甲骑淳维横北漠，汉家天子好玩兵。但求樵牧无笞骂，岂意王侯在妇人。七出成功思校尉，五侯到底误家身。祁连冢望茂陵冢，谁复营营托后名。
汉武点将 其二 李广	[当代] 卢青山	高皇已逝边烽在，再起风流属底人？自爱盘弓穿白额，不妨无爵慰青鳞。旧闻飞将先寒胆，老向惊沙更请缨。百役单于无一面，李将军是败将军。
数过江浦欲访李静凤女史，因公务不得，车中短信分韵得浦字	[当代] 潘乐乐	山光接仍断，牙琴隔微雨。中有流水音，声声江之浦。静若幽谷云，纷若散花舞。氤氲来天地，营魄忘吾汝。奈何四车轮，转如驴磨苦。三年百过此，生涯悭一聚。缁尘溷我为？姑射不得睹。单车羁我为？咫尺不得语。侘傺数回首，碧溪围花坞。松萝护幽径，点点见鸥侣。湖山到处好，何日归倦羽。行行曲已终，知君凭栏伫。
江上感怀次金乐堂问讯诗韵	[当代] 潘乐乐	疏雨逼岁杪，风花瘦成诗。流红千浪里，天地胡不慈。菊老委别浦，霜泥泣旧枝。百岁怀此恨，谁云各所宜。冥蒙绝鸿羽，我生久羁縻。美人云海隔，无以护暖饥。片霎重遇地，即是别君时。独立沧江暮，汍澜竟何之。
感怀	[当代] 潘乐乐	天狂莫如龙，地狂莫如虎。独行天地间，纵横不可阻。人中孰狂者？涕下难能数。不闻斧斤声，丁丁斫大树。举目何所见？喑然伏鸡鼠。绝矣嵇康琴，悲哉祢生鼓。君子浮扁舟，渔歌入深浦。明月何娟娟，可以来相顾。
秋日登鼓山寺塔	[当代] 潘乐乐	倚槛天寥阔，孤塔万松顶。我来岩壑间，独立秋山静。烟萝带钟疏，木杪出湖影。遥望群楼翳，中遮万喧竞。我身久托此，朝夕泛萍梗。偶逃非非想，心物两寂定。鸟归霜叶落，僧踏夕阳冷。此间看不足，歌与暮云听。
街边偶坐	[当代] 潘乐乐	层叠高楼间，日出市人夥。蹒跚者老丑，华衣者婀娜。汹涌竞奔走，长街相挟裹。刹那万啼笑，旦夕生福祸。激荡沸如海，中掷懵懂我。似有人缈缈，空花信一朵。乃奋身一叶，世味尝坎坷。肝肠何所盘，一冰复一火。宿昔江湖风，闲云无不可。而我归不得，斯须怅然坐。
登庐山	[当代] 潘乐乐	奇崛涪翁句，奥衍散原叟。郁郁乎文哉，平生追江右。扶筇秋风里，来访匡庐瘦。危磴百折悬，涧深石怒走。有石如披雪，有石盘骨皱。苍崖奔如铁，两峰如相斗。林转出一峰，孤峭兀不偶。万尺天如泻，飞瀑日夜吼。奔突万马腾，石列如拒寇。壮哉造化力，句法山水授。诗者无雄奇，俗笔终在手。嵚嵜但一吐，何论句妍丑。斜日一潭碧，万古贮深秀。群山对无言，松风相看久。
余屡至姥山，例随游人自北船塘登岸，庚寅秋取道南船塘，途中见萧瑟老院，闭门无人迹，询之竟淮军昭忠祠也	[当代] 潘乐乐	水拍石碛冷，来客信已寡。独有吊古人，拾级出林罅。苍苔积古锈，大石滴青赭。上立塔嶙峋，独支乱云下。浩淼水无涯，天际落日泻。中涌豪杰士，身冲万矢射。杀贼复拒夷，血肉掷四野。一椽历劫存，衰草覆颓瓦。门闭秋风里，寂寞谁奠者？剩摩残字在，临风泪盈把。
芭堤雅海湾登东方公主号观人妖表演	[当代] 潘乐乐	有妖浮海舟，魅影舞彻夜。佩环步生莲，雾鬓华灯射。香风管弦急，婀娜斗淫冶。招手来戏亵，登台衣半卸。流光幻软媚，不得辨真假。遂惑衣冠客，拥渡争上下。一曲态狂迷，閧席万钱洒。汝亦谁家子？椰林遮茅舍。汝身父母授，发肤忍此化？天地为独客，飘零度春夏。生为娱人具，死即抛于野。物种惟人类，罄竹罪难写。众中长不乐，百孽孰赎者？冷泪滴海碧，夜色芭堤雅。
崇州白塔寺谒果平法师	[当代] 潘乐乐	有山秋斑斓，有潭卧深碧。有塔万木颠，下泻孤影白。林深招提幽，红栏出藤石。法师坐清言，淡茗二三客。为我指山楼，已置读书席。举世方滔滔，万劫剩一隙。我乞龙象蹴，更挽天地坼。松风流磬起，人海散如掷。何年一局罢，再停风尘舄。回首斜照里，钟鼓白云隔。
游白马关次韵老杜《古柏行》	[当代] 刘雄	庞公祠前双古柏，虬枝夭矫似金石。传是翼德手亲植，千八百年已千尺。双柏长护英雄灵，功业未就人所惜。尚想当时落凤坡，李代桃僵殒马白。金牛道旁绵竹东，殿宇庄严如梵宫。我来正值暮春候，落花寂寂户庭空。鹿头山色郁苍苍，危堞凭高还受风。三分自是皇天意，不使蜀汉毕其功。故夺侯命坏梁栋，一死如颓泰山重。绕墓三匝意凄凉，生刍一束谁堪送。生前高名匹卧龙，身后抔土埋雏凤。人生显晦亦何常，生材如此未尽用！
无想斋得余所赠《杜诗镜铨》尝有谢诗，今追和之	[当代] 刘雄	于诗无深诣，落笔每伤肆。昔年醉饱馀，更以为游戏。投老入大庠，切劘得三二。就中子王子，斗室最常至。清欢不须臾，再会岂容易。尚于网络中，针砭我诗弊。同好在杜陵，快读欲忘睡。兴来思效颦，浑忘斗筲器。体物细如发，性情本忠义。得髓须君才，衰朽聊献贽。
记梦	[当代] 刘雄	梦魂无拘束，曾是御风客。高高上无极，犹胜有羽翮。更与佳人期，并坐山中石。晤言如平生，夜鸟啭林隙。迁流过十年，追忆仍历历。遗我大患身，灵境永睽隔。
次韵无想斋	[当代] 刘雄	挥戈何计反流光，寄身与世久低昂。下土无因叫天阊，终然块独守空堂。天下熙熙孰知方，天自不变道为常。忆昔江边共举觞，春酒何似江流长。还如刘伶对嵇康，解酲犹须进酒浆。玉山将崩濯沧浪，千顷岂可以斗量。知君才不逊豫樟，瑚琏不用空琅琅。身毒归来筑山房，藏经万卷日取将。眠食不离经卷旁，口诵万言目十行。闲来出游携锦囊，赋诗往往到宋唐。眼看北阙等北邙，种豆南山自不妨。今我止酒远酒坊，离心唯托南斗彰。
湖上	[当代] 刘雄	微径恣幽寻，忽至平湖上。柳老正摇金，片片随波漾。犹胜众枯荷，无力卧泥壤。盛衰只等闲，推迁任时往。人生取予分，风月无尽藏。飞禽过我前，掠水成一响。
无想斋惠诗次韵奉寄	[当代] 刘雄	一别隔山岳，何由展良觌。遥知耐久朋，岂必定相觅。君子不忧贫，进德唯夕惕。自任桑海迁，他年摩铜狄。拂衣归去来，未肯徇釜鬲。闭户且读书，吉人自惠迪。尚想赋新诗，下笔如破的。当其得意时，花鸟倘愁戚。短翼我差池，退飞如宋鹢。壮心不复馀，病马甘卧枥。百年能有几，千载终归寂。休访严君平，井水不须激。
公园独坐	[当代] 刘雄	二石相峥嵘，上有残髡柳。春风未之绿，啼鸟不平久。一角避尘喧，自与茗瓯友。柳条垂有时，我身向衰朽。浮云望中没，功名复何有。永此半日闲，杲杲日当牖。
晚成兄招饮路远卧病不克相从怅然有作	[当代] 刘雄	周侯江海人，清游兴不浅。招邀二三子，柬我值岁晚。所嗟道路长，不得共杯盏。登楼各有作，健笔凌霄汉。伊余独伏枕，养疴更展转。扑窗雪片飞，还共心绪乱。老我尘埃间，天刑何能免。九事八为律，有身为大患。藉梦得暂逃，无酒可湛湎。堆床几卷书，醒来但遮眼。因愧园中梅，凌寒枝更展。预报春消息，会心不在远。人事有剥复，气候变昏旦。努力崇明德，那复计险坦。
宝光寺见腊梅有作，分韵得气字，同游绍兴师爷、高寒、南斗、云轩	[当代] 刘雄	妙香欲着人，照眼惊奇卉。岁寒独暄妍，形弱而神毅。自堪友松柏，未觉桃李贵。譬如摩尼珠，能定海波沸。暂凭梦中身，来探世外味。相看已忘言，一晌坐清气。
岁末次韵答子戌兼寄留社诸公	[当代] 刘雄	伏枕送旧岁，沉忧如循环。难挽隙驹驰，弹指变暑寒。曳尾信泥龟，据柱要彩狻。人事非金石，荣华有阑珊。极知同一梦，不待梦已残。堪笑斗蛮触，蜗角几方圜？或作鱼千里，何如守门阑？终然为散樗，不受儒者冠。邂逅真莫逆，饕餮每共餐。青蚨随手尽，黄酒与身宽。今我返巴蜀，盈耳爆竹喧。昔游二三子，何当理丝纶。材大不偶世，秀木鸣风湍。遗君无长物，唯是祝平安。凭网诵新诗，未觉阻重峦。钻坚而仰高，望洋迷其樊。论文忝末座，分韵对春盘。翻疑寿陵子，学步失邯郸。尚想缑山鹤，云表俯人寰。仙佛两茫茫，泪下不能言。
忏酒诗	[当代] 刘雄	杜康不合造糟糠，流传谬种千年长。商纣濡首更为池，荒宴朝朝国遂亡。魏晋诸人岂足慕？戕身伐性非良方。名教自有乐地耳，何为颠倒恣轻狂。我生万事不知节，擎杯酣饮荒日月。已废清修数载功，复为无状添恶业。浪说斗酒诗百篇，醉后一字吟不得。诞言妄语纷无穷，更有呕秽向素壁。同舍张子磊落人，细为调护感情真。睡觉中宵如丧我，恍经屏障阻形神。朽木此身虽似寄，那甘中酒没斯世。只今三誓止酒文，黄河如带山如砺。
子戌自杭反温，别后却寄，次韵奉和	[当代] 刘雄	男儿未豹变，蛰伏偶蜿蜒。少年遘磨蝎，穷途困篱樊。袖染碧海色，魂亲西湖莲。飘蓬尘土际，志已逐飞鸢。把臂竹林游，时时共饔飧。笑我老耽酒，嗤君少嗜烟。昔作徐州贾，任侠亦可怜。千金买歌笑，不见倾城颜。蹭蹬一垂翅，折节向儒冠。山水幸自娱，箪瓢犹足欢。忽然拂衣去，好音孰与传。风雨听龙吟，江湖起白鹇。
题诗三首 其三 题瑶所绘多肉	[当代] 刘雄	高低两棵自欹斜，可爱日华爱月华？多肉图成肉还少，只因人瘦似梅花。
中夜闻火车汽笛	[当代] 刘雄	汽笛声声枕畔闻，往来当日倦蹄轮。谁知归卧沧江上，翻羡天涯万里身。
雨后	[当代] 刘雄	垂杨新濯发鬖鬖，几片闲云接远岚。过眼风雷都阒寂，只馀积潦欲成潭。
题诗三首 其二 题瑶所绘空灵鼓包	[当代] 刘雄	买椟还珠事或有，因包留鼓证于今。传神不用凭颜色，洗尽铅华见素心。
题诗三首 其一 题瑶晚霞照	[当代] 刘雄	茫茫云海动波澜，散绮流金夺目妍。可惜红霞只俄顷，欲追光影到天边。
游浣花溪公园二首 其二	[当代] 刘雄	繁华事散叹飘零，尚有秋山向我青。一曲沧浪桥下水，输他野鸭濯乌翎。
小陋轩主属题岩罅菊花图	[当代] 刘雄	岩罅星星数点金，东篱无分伴清吟。托身方寸今知命，不废作花当日心。
游浣花溪公园二首 其一	[当代] 刘雄	经行随意到桥头，败苇枯荷倚暮秋。水面偶惊鱼拨剌，空中不断鸟啁啾。
端午赴北校区办事	[当代] 刘雄	佳节仍为世网撄，绿阴满地暂闲行。往来未觉忘机事，栖鸟缘何却不惊。
夜卧	[当代] 刘雄	百尺高楼迥出尘，元龙坦卧懒如云。蛙声未隔犹聒耳，差喜曾无蝇与蚊。
藏书拆包	[当代] 刘雄	预知他日打包烦，不定举棋斯举艰。已似故人嗟别久，更如合浦喜珠还。
龙潭观瀑有白杜鹃数株摇曳可爱	[当代] 刘雄	未曾寓目已闻哗，浩浩飞流数道斜。最怜曲折半山处，腾上枝头作素花。
回乡三首 其三 清明祭扫	[当代] 刘雄	碑经风雨蚀苔痕，大父坟头宿草新。五斗已徇原夺气，九年未到更伤神。
参观井冈山烈士陵园	[当代] 刘雄	修罗喜以血为祭，战地斗天原是常。五万冤魂归底处，半成同列自相戕。
回乡三首 其二 蜀光中学	[当代] 刘雄	花气微闻似酒醺，当时曾住好林园。苍颜皤腹无人识，小队青衿语笑喧。
回乡三首 其一 儿时故居	[当代] 刘雄	依然白垩间红砖，水绕山环绝可怜。我意悬旌寻旧迹，一庭绿暗似当年。
过合江亭	[当代] 刘雄	合江亭畔水粼粼，江草江花无限春。日日群鸥来沐浴，行人经过愧风尘。
公派赴蓉学习一月	[当代] 刘雄	才欣长日无公事，便困飙轮有远行。志士莫伤闲处老，如今闲处亦难成。
春日忆钱塘	[当代] 刘雄	雷峰塔影浸波光，宝石山风动晚凉。千里安能生羽翼，当时却道只寻常。
新晴	[当代] 刘雄	书囊无底了无时，且趁春光去觅诗。灼灼初阳干宿潦，香樟木对绿杨枝。
惊蛰日街行	[当代] 刘雄	忍看节候变匆匆，花树交加怜白红。久蛰高楼如槁木，而今暂得受春风。
校园所见	[当代] 刘雄	隔牗回溪镜面平，啅波时见下乌翎。菜花戢戢如行伍，检校新黄稍夺青。
楼下红叶李花	[当代] 刘雄	粉蕊星星欲趁春，殷勤还似待王孙。可怜半月不相见，一树新花满旧门。
题瑶所插花	[当代] 刘雄	韵胜花稀不入时，故成欹侧向墙枝。门外春风如隔世，冰心唯有净瓶知。
金沙遗址	[当代] 刘雄	金沙一似浪淘沙，史溯三千认故家。堪叹君王成杜宇，只馀金石纪繁华。
水晶二首 其二	[当代] 刘雄	拂拭还怜旧残缺，摩挲未改此澄明。将陈案上为清供，对此何殊便对卿。
川博观明清扇面展，旁有张大千艺术馆	[当代] 刘雄	腾挪方寸写烟云，却隔玻璃看未真。如食小鱼难果腹，屠门嚼幸大千邻。
水晶二首 其一	[当代] 刘雄	水阔山长欲到难，芳心密意此中传。当时恨不加珍护，尘箧重开一泫然。
初学琴呈文庭师	[当代] 刘雄	亭台连属水回萦，宝盖峰头景绝清。神王英雄千古气，款关来听玉琴声。
残春有感	[当代] 刘雄	好春又作稻粱谋，慵病交侵但卧游。胜具胜情难两得，漫思白鸟立沧洲。
嘉州杂诗十首 其十	[当代] 刘雄	寺如孤峙表离堆，更倚当年尔雅台。留题满壁赵公句，却少寒钟日暮催。
立秋	[当代] 刘雄	雨如叹气时时落，雷似吞声隐隐听。人事自随寒暑换，丹砂未就只劳形。
平乐春游未赴	[当代] 刘雄	犹记天台冒雨游，归途曾此片时留。昔年风物应无恙，却惹缘悭一段愁。
嘉州杂诗十首 其九	[当代] 刘雄	钩连层叠似蜂房，地下相从亦有方。不识精魂去何处，但馀金碗证沧桑。
嘉州杂诗十首 其七	[当代] 刘雄	摩挲石刻鬓成丝，公句端为我设之。身似管城无骨相，更堪笔墨亦差池。
嘉州杂诗十首 其八	[当代] 刘雄	二千年事几轮回，长阅风云坐水隈。今谒慈颜泪如雨，谁知弥勒又重来。
嘉州杂诗十首 其六	[当代] 刘雄	天绕祥云地布金，鹿园辛苦到双林。莫轻小样非真貌，稍慰平生礼佛心。
嘉州杂诗十首 其五	[当代] 刘雄	晨兴漫步古街坊，锦绣当前似画廊。却笑水车无赖甚，不鸣不动立陂塘。
嘉州杂诗十首 其四	[当代] 刘雄	兼味真能令舌强，论文复欲得心降。早钦大佛思相见，今夜梦魂应过江。
嘉州杂诗十首 其三	[当代] 刘雄	剑南诗稿闲来读，颇羡凌云载酒游。不意平生酱油客，也随流水到嘉州。
嘉州杂诗十首 其二	[当代] 刘雄	放翁作客富诗卷，苏子去乡萦梦魂。不亚兰亭汉嘉地，群贤毕至共商论。
嘉州杂诗十首 其一	[当代] 刘雄	地处三江即乐山，凌云有寺待盘桓。荔枝楼与东丁院，空向放翁诗卷看。
车中偶书二首 其二	[当代] 刘雄	已了残书更写诗，车中信宿不胜疲。清晨暂驻遂宁站，想见船山往返时。
东汉万岁不败虺龙纹镜砚	[当代] 刘雄	砚平如镜可观身，王霸宏图散似云。想见当时呼万岁，叩来不败只龙纹。
行将毕业，于图书馆殊觉恋恋。当日醉生梦死，经过绝少。今欲折节读书，则插架万卷，迷不知处，而相看之缘亦计日可尽	[当代] 刘雄	蓬莱册府经过少，临别来看倍觉亲。愧我异书不知处，每烦守藏指迷津。
车中偶书二首 其一	[当代] 刘雄	雨浥轻尘溽暑除，望中云树两模糊。蜷身一枕还家梦，乍醒才知是半途。
东汉长寿安乐车马出行砖砚	[当代] 刘雄	高车肥马正逡巡，下有伊谁拜路尘。富贵自骄人自贱，后来何独责安仁。
除夕记	[当代] 刘雄	万家爆竹正喧天，闭置萧斋总漠然。进德退耕无一是，只将旧恨入新年。
永川纪游三首 其二 神女湖	[当代] 刘雄	浪迹浮生苦遽匆，二难四美偶然同。老来不作襄王梦，何处人间异梦中。
永川纪游三首 其三 凤凰湖	[当代] 刘雄	未及神州全盛日，百年终见灭胡时。天心欲祷重眷顾，莫使涅盘还后期。
永川纪游三首 其一 兴龙湖	[当代] 刘雄	汉皇去后两千载，重见金茎仙露承。已忍中庭八佾舞，池潢犹自欲龙兴。
题水彩画	[当代] 刘雄	插瓶几朵鲜颜色，零落书签隔岁花。知是丹青犹叹息，荣枯相递此生涯。
染疾作	[当代] 刘雄	残年二竖等闲回，朽质难亲潋滟杯。料是恨人天所借，故将多病遣深哀。
读《金石录后序》有感	[当代] 刘雄	书淫钱癖孰高下，玩物同堪送此身。插架休夸三万卷，他年恐亦付烟尘。
屋后山中芋荷	[当代] 刘雄	料是前身水上莲，轻风吹过碧田田。移根却老荒山里，分得微阳亦偶然。
偶成	[当代] 刘雄	鸟声破梦唤客起，还觅朝餐出北门。行过浓荫增凉意，错认苔斑作雨痕。
屋角蜘蛛	[当代] 刘雄	昆虫不着腹先饥，空吐缚身无限丝。我与此蛛同一累，自将心网作羁縻。
晚步	[当代] 刘雄	食贫南阮犹增重，行药东桥未觉赊。返照入江成破碎，縠纹如掣万金蛇。
文君井	[当代] 刘雄	池台午后寂无喧，恍忆山阴游沈园。同是情痴千古事，人生离合总难论。
天台夜雨	[当代] 刘雄	济胜凭车无远近，修眉堕髻此深藏。预愁一夜潇潇雨，滴损天台百媚妆。
瑞广兄博士毕业自杭州赴无锡途中以诗见寄次韵奉和	[当代] 刘雄	劝君此别任匆匆，吴越相望不异风。西蜀子云玄未就，经年饱食醋和葱。
春节返家半月及归诸生所惠盆卉枝叶尽枯	[当代] 刘雄	一瓢能活绛珠草，半月终枯涸辙鱼。惭愧护花虚夙志，江湖相忘胜相于。
卧后见路灯甚明	[当代] 刘雄	赁屋绵州岁月深，病慵醉梦总消沈。一灯替月悬窗牖，如警平生继晷心。
木兰花    感事     其二 春游未果，时忽忽而夏矣	[当代] 蔡淑萍	蓬莱难觅峨眉远，咫尺圣灯称偃蹇。登临道可采云霞，纵目两江潮正卷。迎人松柏风霜染，红紫山花藏半面。前盟已负后难凭，翘首云天犹叹惋。
木兰花    感事     其一 拟游圣灯山阻雨	[当代] 蔡淑萍	传诗早报圣灯语，今日携朋朝圣去。天公欲我食言肥，雾罩烟笼终日雨。遥知云树凝眸处，望断轻车芳草路。今宵有梦向青山，两意情牵安可负。
木兰花	[当代] 蔡淑萍	惊雷夜半来天外，势破小窗清梦碎。红云满眼不成霞，纷乱如星星乱坠。赏花日在桃都醉，醉赋桃花花更媚。迷魂欲失唤难回，疾雨凄风声有泪。
小秦王	[当代] 蔡淑萍	漫言小院亦堪栖，碧色梧桐借一枝。辜负天高双翼健，经年只傍屋檐飞。
小秦王    其三 秋思	[当代] 蔡淑萍	浩茫心事费吟讴，弹与钟期尚自羞。纸上空多达观语，难遮心底一痕愁。
小秦王    其一 秋思	[当代] 蔡淑萍	病中闻雁更添愁，筋力何堪上小楼。近水远山新瘦损，凄清一梦尽成秋。
小秦王    其二 秋思	[当代] 蔡淑萍	云重重更意重重，惆怅深如夜色浓。不恨中秋难见月，前期后约易成空！
小秦王    忆往事   (五首) 其四	[当代] 蔡淑萍	赦书一纸到穷边，三尺讲台执教鞭。室陋如斯干打垒，春风化雨正潺潺。
小秦王    忆往事   (五首) 其五	[当代] 蔡淑萍	一旦南归洗客尘，蜀中三月草如茵。回眸犹念关山道，塞上何时柳色新？
小秦王    忆往事   (五首) 其三	[当代] 蔡淑萍	漠漠彤云蔽日光，唯闻牧犬偶汪汪。羊儿扒雪觅衰草，我拾枯枝烤冻馕。
小秦王    忆往事   (五首) 其一	[当代] 蔡淑萍	西出阳关十七年，何期万里一朝还！雪山大漠多情思，见惯苍茫心自宽。
小秦王    忆往事   (五首) 其二	[当代] 蔡淑萍	春风几度到天涯，荒地新开学种瓜。狼食狐偷经夜守，苇棚篝火月如纱。
生查子	[当代] 蔡淑萍	遥天风静时，百足翻腾久。一日坠平芜，道路争回首。我心伤猛禽，曷被柔丝纠？凡鸟自飞飞，壮志埋尘垢！
灵风兄寄示惠州吊朝云一绝，无任歆慕，爰步其韵奉和	[当代] 熊盛元	掬得西湖一瓣芬，寸心痴绕美人魂。缘何天海茫茫阔，不见朝云见暮云？
送淑萍词姊返蜀	[当代] 熊盛元	梦云长绕故园扉，旅食京华与愿违。抖却襟间尘万斛，一天风雪伴君归。
惊悉江南兄尊人辞世，赋此以悼	[当代] 熊盛元	蓼莪废讲不胜愁，怅望云间白玉楼。梦里何堪桑化柏，起看飞雪黯神州。
白云乡网见孟依依《风入松》词，戏作一绝	[当代] 熊盛元	雪影鸿踪两渺茫，何期暂遇白云乡？羡君修到无悲喜，底事因时又感伤？
次韵奉和蛰堪元旦口占	[当代] 熊盛元	竹外梅开腊破先，诗心苦被俗尘牵。遥知海日生残夜，水去云回又一年。
岁杪答东遨见怀	[当代] 熊盛元	罗浮春占九州先，翠鸟声中又一年。惊断小梅窗下梦，起看沧海幻桑田。
神弦	[当代] 熊盛元	神弦已绝韵难敲，莽莽丛林尽竹苞。弱水回环人不渡，与谁同觅凤麟胶？
圣诞寄怀唤云	[当代] 熊盛元	翘首津门雪意深，冥鸿掠处海沉沉。又逢举世腾欢夜，谁解依依向佛心？
世广金水二兄以三叠险韵诗见示，适余中酒，未克赓和，聊作一绝以赠	[当代] 熊盛元	瑶台月下琴声绕，金水桥头鹤影微。莫谓灵根枯欲死，尖叉斗罢雪霏霏。
戏赠舜华	[当代] 熊盛元	渺渺南云一望赊，空吟有女与同车。泠泠佩玉随风杳，落尽庭前鼓子花。
次韵和仰斋夫子	[当代] 熊盛元	纸上空传幼妇辞，埋忧无地欲何之？遥闻碧落银河畔，中有芳魂一点痴。
新建望城岗小平小道口占	[当代] 熊盛元	弥天劫火九州红，野草青横小道中。尽说蓝图当日绘，不知断雁正惊弓！
抚州汤显祖纪念馆登三生桥	[当代] 熊盛元	挟得秋阳上此桥，波光梦影两迢迢。一回头处三生逝，衰柳寒蝉恨未销。
集清人句有怀小薇师四首 其四	[当代] 熊盛元	倚杖郊原作近游，鹧鸪声里到汀洲。海榴开罢山栀放，白发多情苦恋头。
花径访白香山草堂	[当代] 熊盛元	一襟披拂古贤风，不见桃花烂漫红。新葺草堂魂未妥，槎牙老树欲摩空。
集清人句有怀小薇师四首 其三	[当代] 熊盛元	秋水双瞳欲剪波，江湖侠骨恐无多。松风吹尽人间事，浩气难平未肯磨。
集清人句有怀小薇师四首 其一	[当代] 熊盛元	沉沉心事北南东，人在重帘浅梦中。莫怪撩衣懒轻出，每嗟相见太匆匆。
集清人句有怀小薇师四首 其二	[当代] 熊盛元	世间萧艾易披猖，咀嚼新诗诳饿肠。真到无闻无见地，觉时一枕绿云凉。
次韵奉和仰翁偶成二首 其二	[当代] 熊盛元	襟怀高旷与云平，壁上龙泉彻夜鸣。已外浮名宁失箸，何妨煮酒听雷声！
甲申除夜二首 其二	[当代] 熊盛元	云外遥传子夜钟，无边春色暖心胸。凭栏望断天涯路，人在高楼第几重？
次韵奉和仰翁偶成二首 其一	[当代] 熊盛元	老去诗情比酒浓，云霞落纸笔生风。镜中一任添霜雪，劫海坚冰已渐融。
甲申除夜二首 其一	[当代] 熊盛元	潇潇风雨夜难眠，爆竹声中又一年。怪底九州销剑气，荒鸡修道已成仙。
窗下蜡梅一株，经风历雪，除夜或有将爆竹悬于枝头燃放者，晨起视之，花犹怒绽，感而赋此	[当代] 熊盛元	冰霜焰火漫相侵，冷热难移傲世心。说与旁人浑不解，茫茫天地几知音。
答仰斋先生咏桃花四首 其四	[当代] 熊盛元	填海精禽恨未消，几回溯梦认前朝。苍天已共情俱老，红雨犹怜雪后蕉。
答仰斋先生咏桃花四首 其三	[当代] 熊盛元	旧时花发雪山颠，白冷红暄绝代妍。回首人间尘万丈，茫茫劫海待谁填？
答仰斋先生咏桃花四首 其二	[当代] 熊盛元	藐姑独处玉无瑕，冰是襟怀雪是家。梦觉三生惊坐起，碧桃红绽旧时花。
答仰斋先生咏桃花四首 其一	[当代] 熊盛元	前生应是惜娉婷，今世桃花入梦馨。红雨沾襟频把酒，不知倦眼为谁青？
读《印唐存稿》寄呈萧效农女史 其二	[当代] 熊盛元	遗编读罢泪沾襟，一字端能抵万金。平视当今程沈辈，伤哉谁续广陵琴？
读《印唐存稿》寄呈萧效农女史 其三	[当代] 熊盛元	莫谓幽光惨不收，萧家有女耀高丘。然脂功状谁堪比，一脉风骚万古留。
贺年诗	[当代] 熊盛元	雪梅已绽一枝春，回首年来迹渐陈。折取芳馨和梦寄，天涯知有素心人。
读《印唐存稿》寄呈萧效农女史 其一	[当代] 熊盛元	慕韩惜未挹清芬，望断巴渝日暮云。一代高人偏命蹇，欲抛残泪祭荒坟。
小薇师于病房中手抄衡九先生遗诗，并低吟稼轩《新荷叶》词，不禁枨触无端，因次元韵奉和 其二	[当代] 熊盛元	兔葵燕麦路旁斜，望断云烟不见家。漫道翠屏幽梦杳，吟边犹剩旧时花。
小薇师于病房中手抄衡九先生遗诗，并低吟稼轩《新荷叶》词，不禁枨触无端，因次元韵奉和 其一	[当代] 熊盛元	韵自清遒气自华，病房谁识女词家？怅吟绿树如云句，独倚窗前数落花。
观新排赣剧《牡丹亭》，曲调多借鉴西乐，舞姿则颇似芭蕾，感而赋此 其二	[当代] 熊盛元	玉茗风流久不传，空留四梦在临川。弋阳腔老昆腔盛，望断苏宁意惘然。
观新排赣剧《牡丹亭》，曲调多借鉴西乐，舞姿则颇似芭蕾，感而赋此 其一	[当代] 熊盛元	耳畔难闻百啭莺，晴丝无复梦中萦。移宫换羽诚多事，交响何如一笛清？
船泊酆都	[当代] 熊盛元	一灯惨惨影模糊，多少游人掩面呼。已见尘寰多鬼魅，何须系缆上酆都？
读颖庐居士《禅诗二百首》	[当代] 熊盛元	空中鸟迹水中盐，妙谛凭君信手拈。證罢三生孽缘后，春星暗数笑搴帘。
香港李国明兄以墨梅一幅见赠赋此以谢 其二	[当代] 熊盛元	疏枝瘦蕊点莓苔，月下沉吟枉费猜。诵罢青丘当日句，林间恍见美人来。
香港李国明兄以墨梅一幅见赠赋此以谢 其一	[当代] 熊盛元	香江知有素心人，翘首南天独怆神。太息霜风欺两鬓，多君赠我一枝春。
闻歌有感	[当代] 熊盛元	剑影刀光取次过，鹃声凄切泪成河。谁知四海承平日，又听当年语录歌。
丁亥中秋前一日，漫步青山湖畔，时正挖湖底隧道，水全抽干，怅然赋此	[当代] 熊盛元	碧宇嫠蟾老，沧波一夜枯。吞声蓄残泪，心底欲成湖。
梅云贺岁	[当代] 熊盛元	坡公觅归路，老子出函关。隔陇谁吹笛，开门雪满山。
诸暨枫桥小天竺	[当代] 熊盛元	海眼千年闭，空潭涨绿萍。安禅肃群虑，岂畏毒龙醒？
题安义黄家庭院	[当代] 熊盛元	石径通幽处，怡然坐小亭。一门风雅盛，千古播芳馨。
丙戌残冬访星子周茂叔爱莲池	[当代] 熊盛元	池中不见莲，空怀古君子。当年一片云，长映心湖底。
佛诞日口占	[当代] 熊盛元	三生寻净土，一念越新罗。心眼今无障，瞿昙示现么？
次韵奉和天游兄贺岁	[当代] 熊盛元	岁暮梅花发，幽怀两地牵。云端闻犬吠，报取太平年！
打油赠冀川	[当代] 熊盛元	鲲鹏扇台风，日月黯琼岛。袖薄竹青青，贞怀长自葆。
长沙席上分韵得恩字，赋此以呈三湘诸友	[当代] 熊盛元	凄凄八表怅同昏，漫掬潇湘入酒樽。风起恍疑行泽畔，醉来真欲卧云根。苍茫北渚鸥纷集，浩渺南天雾半屯。兰畹渐枯骚魄死，怀沙梦险说承恩。
雨中与诸子游浮梁瑶里	[当代] 熊盛元	此行端为看山来，何事重奁不肯开。伞底人怜枝上萼，屐边春润雨中苔。瀑悬飞练应难剪，潭隐潜龙莫浪猜。天自阴沉心自旷，碧云深处一徘徊。
谒两当轩次黄仲则杂感韵	[当代] 熊盛元	枯尽秋荷恨始成，恍闻高树晚蝉鸣。一星如月谁同看，双泪沾衣苦莫名。翩与归鸿悲往日，瘦支残骨證来生。风蓬我亦飘零久，出鞘光寒剑有声。
持社同人登金陵凤凰坛赏月相约同步太白韵	[当代] 熊盛元	拟结无情汗漫游，星河耿耿月边流。霓灯焕彩鹃啼血，舞榭摩云虎踞丘。肯信仙坛留凤影，閒听海客说瀛洲。青苔碧瓦今宵梦，睡到汀茫也是愁。
向閒兄五十览揆即次其韵以贺	[当代] 熊盛元	光阴百代客重过，奈此乾坤逆旅何。国步维艰天已老，诗心自炽梦犹多。云横远岫供歌哭，剑入洪炉任淬磨。今日知非更知命，任他平地起风波。
申城五角场酒肆与舜华对饮谈诗次范肯堂韵	[当代] 熊盛元	炫彩虹霓逼四围，云沈海峤我安归。同光脉断新风炽，菡萏香销旧梦违。象外游心天自阔，弦边送目手频挥。秋波绿漾飞鸿影，未许征尘染素衣。
山海关感怀次玄烨韵感怀	[当代] 熊盛元	孽海依前接大荒，祖龙刍狗两茫茫。也知蓬岛应多阻，仍挂云帆欲远航。聒耳红歌喧贝阙，弥天黑雾漏晨光。千年痼疾今谁治，漫乞仙家续命方。
和紫箫	[当代] 熊盛元	朱弦独向绮窗调，隔渡谁吹紫玉箫。恍见盈盈眉黛浅，休嗟漠漠海天遥。镜中花发三千树，波外虹迷廿四桥。人世几番经小劫，秋星暗数总寥寥。
即日次义山韵	[当代] 熊盛元	即日孤斟怅未休，林花谢了忍羁留。三千劫外单衫客，念二年间万古愁。叵耐灵光埋积藓，强扶残梦上危楼。招魂赋罢虚垂涕，漠漠江天月似钩。
与江右诸子吊文山即次其《泰和》诗韵	[当代] 熊盛元	接天云旆影幢幢，孤鹤归飞讵肯降。千尺樟阴真得地，两间英气欲横江。魂兮未返哀长劫，命也维新阐旧邦。山外鹃啼春渐老，血花红映读书窗。
江右同人西昌雅集感怀用罗念庵春游韵	[当代] 熊盛元	诗心草色翠烟浓，露滴吟笺梦几重。野渡波澄聊照影，深岩寺圮不闻钟。劫边休问醒耶醉，花下谁怜老更慵。向晚樟林矜小立，森然节拟后凋松。
和剧饮千杯	[当代] 熊盛元	契赏多君折简邀，填胸块垒一时销。垂杨影曳澄江底，朗月光凝碧岭腰。梦里槐枯休待兔，笔端风起欲盘雕。閒登快阁双眸豁，诗海拿舟趁早潮。
幽兰岘山寺访桃未得次云海韵	[当代] 熊盛元	行吟每恨物情乖，暂抱幽悰得得来。松匝岘山虬影动，蝶悭芳信菜花开。悠悠梵呗徒相警，漠漠天心总费猜。象外明夷筮贞吉，岚烟翠扫古今哀。
光严寺听老僧说建文帝故事	[当代] 熊盛元	一念空时万木秋，霜华怯近老僧头。烟随淡霭纷纷散，语若清泉汩汩流。泡影微尘身外扰，山河大地担中收。可怜蜗角争蛮触，悲剧年年演未休。
龙年人日钟落潭对梅二首 其二	[当代] 熊东遨	素怀相忆不相从，绝代论交竹与松。苍翠漫言非本色，碧波深处见涵容。
崇州白塔寺谒果平法师次孔凡老廿年前赠隆莲法师韵	[当代] 熊盛元	秋水虚涵碧落清，塔尖檐角与云平。谈空说有经千卷，漱石拈花茗一觥。劫外初瞻青竹影，座中还忆白鸥盟。他年倘侍莲台侧，不问灵山路几程。
龙年人日钟落潭对梅二首 其一	[当代] 熊东遨	疏影空教落一潭，有诗无雪事何堪。人间许我同孤寂，十四年来住岭南。
夏午偕诸君寻都城南庄及见其地荒芜久矣	[当代] 熊东遨	痴心一点由斯始，竟逐熏风寻不止。废园人去树无言，独记沧桑剩桃子。
向晚肇源莲花湖赏荷	[当代] 熊东遨	片风撩动一川霞，不用勾描韵自佳。领略水天双绝色，夕阳影里看荷花。
同新河田茂并内子燕婷唐音阁谒霍松老	[当代] 熊东遨	约得知交三两同，唐音阁下谒吟宗。河山写出心中景，不与前人一笔重。
偕燕婷连生雨中飞赴重庆	[当代] 熊东遨	渝州西望雨濛濛，鹏翼高张借好风。何忌压城云气黑，八千米上有晴空。
渔隐	[当代] 熊东遨	市罢归来醉便休，邻猿友鹤自风流。河图不问谁家掌，云水生涯一钓舟。
苍溪梨博园花期已过	[当代] 熊东遨	不是琼瑶入梦开，苍溪百里为谁来？春风一步先于我，晴雪枝头已作胎。
咏梅和斗全己丑人日	[当代] 熊东遨	与雪偕来自守时，冰怀元不要人知。多情柳眼休相觑，属意平生只有诗。
清江品茗	[当代] 熊东遨	问月亭前水一湾，露花风树影团团。不知春色藏多少，小勺分来仔细看。
剑门道中与诸子	[当代] 熊东遨	剑门关外雨帘开，驴阵敲风得得来。能共青山相耳语，此身何是不须猜。
潮州谒韩文公祠	[当代] 熊东遨	为帝为王岂足夸，等闲都付浪淘沙。江山有幸随韩姓，千古文章只八家。
初访龙湾	[当代] 熊东遨	又为江山一折腰，辉南烟景醉吾曹。从今莫更夸西子，大小龙湾大小乔。
自羊城夜飞长春机上有作	[当代] 熊东遨	抟风鹏翼复何求？三十功名早过头。今夜只邀云与月，八千里路看神州。
晋祠周柏二首 其一 卧柏	[当代] 熊东遨	直把唐封作枕头，三千老气足横秋。闲中看尽儿孙戏，朝废朝兴一笑休。
晋祠周柏二首 其二 立柏	[当代] 熊东遨	留得荣枯各半边，披寒依旧气凌天。一身见证三千载，只是如今已不言。
天山钟珩世广星汉朝祥诸公平安夜迎春酒会各有诗来依韵奉答	[当代] 熊东遨	君醉西疆我粤东，放怀今有几人同。春光近在天河岸，不泻诗中即酒中。
长安访魏四家联句	[当代] 熊东遨	千里寻诗未惮劳，桐花夹道雨潇潇。故人不必频翘首，已报车程近灞桥。
庾岭山神庙写真	[当代] 熊东遨	岸然高踞若无人，得道山中第几春？香火独家俱享尽，可怜不过小毛神。
四时‪读书乐‬ 其三	[当代] 熊东遨	菊花开到石栏前，小饮秋光九月天。五柳文章乘醉读，不求甚解亦陶然。
四时‪读书乐‬ 其四	[当代] 熊东遨	陋室冬来气亦和，暮寒不似晓寒多。偶移书案南窗下，自把新词对雪哦。
四时‪读书乐‬ 其一	[当代] 熊东遨	隔篱花见两三枝，又是河豚欲上时。手倦抛书松下卧，任他林鸟和唐诗。
四时‪读书乐‬ 其二	[当代] 熊东遨	未觉前溪绿涨深，野窗长日对遥岑。南华诵罢心无碍，别样风光自在寻。
游拴驴泉泉在太行山中	[当代] 熊东遨	奇峰突兀水平铺，天造形神画不如。寄语时人休得意，好山宜看不宜居。
杜琳瑛寻桃花不见诗以慰之	[当代] 熊东遨	休嗟花谢已多时，唤得春还也未知。花谢若教诗作补，西湖开满杜陵枝。
雨中游赤壁陆水湖	[当代] 熊东遨	也曾青眼对红尘，千面难求一面真。只有湖山无世态，四时晴雨不因人。
苏三监狱感怀	[当代] 熊东遨	莫向官场问是非，人情与法两相违。苏三要借王三力，纵得冤平亦可悲。
重访东坡书院四壁多权贵题“诗”	[当代] 熊东遨	漫云风雅总宜时，壁上留题几个知。恐被东坡居士笑，我来儋耳不言诗。
三亚道中遇急雨	[当代] 熊东遨	到处风声杂水声，好花拦路不知名。天公也有淋漓意，一片云来雨便生。
离琼返粤海上寄怀邦利济夫德珍基广仍用前韵	[当代] 熊东遨	扁舟一叶去迟迟，无限情怀别始知。安得年年沧海上，春风相约细裁诗。
登华山北峰口占示婷	[当代] 熊东遨	未必春来蕊便红，几多侥幸古今同。无为笑我清闲客，也占名山第五峰。
梅二首 其一	[当代] 熊东遨	隐迹蓬莱愿已违，陇头遥寄是耶非？春风未必能知我，独对冰霜一展眉。
梅二首 其二	[当代] 熊东遨	犹忆江滨带雪开，霜禽三五日徘徊。春来别有花千树，不是孤山处士栽。
戏作寄燕婷后引起错会旋有“伊妹儿”来笑为答辩	[当代] 熊东遨	自是诗家乱点题，不成真个娶湖妻。莫因嫁了林和靖，便说梅花格调低。
彩云轩品茗与诸子同看西湖各有戏作四首 其四	[当代] 熊东遨	别后常从梦里追，岂知相见更难为。眼前都是风流子，一个西湖嫁与谁？
题少农兄《秋菊图》	[当代] 熊东遨	不慕春光不媚时，东篱闲放两三枝。人间有物皆知己，开到秋深莫谓迟。
彩云轩品茗与诸子同看西湖各有戏作四首 其一	[当代] 熊东遨	西湖为我献晴柔，我答西湖茗一瓯。不向敬亭山下坐，与君相对亦风流。
彩云轩品茗与诸子同看西湖各有戏作四首 其二	[当代] 熊东遨	难剪湖边一寸波，两年三见又如何。心中独吃林逋醋，亲近芳姿比我多。
彩云轩品茗与诸子同看西湖各有戏作四首 其三	[当代] 熊东遨	别有情怀似楚骚，勾心月与断魂桥。若教斗米成西子，不信陶潜不折腰。
抗洪杂咏三首 其二	[当代] 熊东遨	军民百万上堤防，堵漏填崩各有方。悟得禹王疏浚意，暂时学鲧也无妨。
抗洪杂咏三首 其三	[当代] 熊东遨	巡查日日上江干，要做青天也不难。难是太平年月里，养民元气恤民艰。
凌霄崖暮归	[当代] 熊东遨	谁将暮彩画山容？浓是炊烟淡是风。蓦见一弯新月上，水天双挂小银弓。
抗洪杂咏三首 其一	[当代] 熊东遨	截峡拦江事未休，年年沧海见横流。可怜人尽为鱼鳖，犹听传媒说远谋。
僧尼峰	[当代] 熊东遨	两小无猜大有猜，不伤风化便伤怀。山花似解情滋味，竟向僧尼顶上开。
题马国栋先生根雕“水禽戏蚌”	[当代] 熊东遨	前车殷鉴墨痕新，珍重平安自在身。休恃喙长轻树敌，江湖四处有渔人。
流亡词代抗战剧中人作	[当代] 熊东遨	便作团圞梦也赊，共谁挥泪说无家？河山不解沦亡苦，依旧春前放好花。
污水处理厂杂咏三首 其三	[当代] 熊东遨	浊世难清敢自哀，古今成败不关才。明朝汇入江河去，化作狂涛卷地来。
污水处理厂杂咏三首 其二	[当代] 熊东遨	日夜奔波力不支，临歧自省意何痴。笑他逐利争名者，未肯抛心入此池。
污水处理厂杂咏三首 其一	[当代] 熊东遨	不从时俗恋虚名，一片丹诚护众生。涤得人间污垢尽，出山何逊在山清。
龙年迎春二绝 其二	[当代] 熊东遨	能屈能伸事有常，顺乎时势即规章。挣开心上无形锁，飞越雷池入大洋。
龙年迎春二绝 其一	[当代] 熊东遨	小别人寰十二年，万民翘首喜飞旋。城狐荡后忧仓鼠，欲借金钩一例歼。
对镜	[当代] 熊东遨	碧绿晶莹水一湾，鉴人今古正衣冠。莫因似是而非误，真像还宜反面看。
菩提树下作	[当代] 熊东遨	影见长空立，花思远古繁。周天俱死寂，何物动心幡？
登山观日出	[当代] 熊东遨	天上行常例，人间仰至公。朝霞红一缕，先抹最高峰。
交情答碰壁	[当代] 熊东遨	赤足种梅花，裹足尝梅子。不为春风生，便为春风死。
夏夜忆郑雪峰	[当代] 熊东遨	终朝不出门，万事凭空想。雨后响声来，知是山溪涨。
过雪峰山隧道	[当代] 熊东遨	疾流穿地出，仰首叹嵯峨。失却登攀意，奇峰枉自多。
夜过流花湖路边时见流民僵卧	[当代] 熊东遨	不语即和谐，天心乃如此。差能胜彼唐，路骨冻未死。
喜海南周济夫兄见过	[当代] 熊东遨	莫说心情懒，风光似可留。十年三晤面，两度是闲游。
得周振甫先生手教	[当代] 熊东遨	我居人境庐，神往清泉谷。山远白云深，临轩望松竹。
自白鹤泉下朱张渡步少陵曲江韵集句	[当代] 熊东遨	班藤为杖草为衣，荣过苏秦佩印归。丹井泉枯苔锁合，青丛花尽蝶来稀。三分春色行将半，一片江云踏欲飞。记得旧游曾载酒，鸥盟岁晚不应违。
夏日山居联句	[当代] 熊东遨	一道疏篱隔世尘，日长无事与杯亲。菖蒲节过凉初褪，风雨帘开绿渐匀。自有乾坤供俯仰，翻多花鸟悦心身。黄珠串串枇杷熟，乐煞山林旧主人。
随“诗旅团”自银川至额济纳旗客途走笔	[当代] 熊东遨	一串驼铃入混茫，此行真欲破天荒。数声寒雁秋云白，千里横沙塞草黄。食野诚如诗所道，开边代有国之殇。光阴只是寻租者，赚取人间百样忙。
惠西湖瞻东坡塑像	[当代] 熊东遨	听残风雨更何闻，终是湖山负使君。千里还乡惟夜梦，半生知己一朝云。松声柏影虚难摄，水色蟾光淡不分。移住此间成小隐，晚峰无语或能群。
春日郊行用“还”字	[当代] 熊东遨	芒鞋踏破一春闲，乐尽芳郊妩媚山。坐石溪头云欲起，访朋林下月随还。诗寻茅店鸡声外，梦逐星河鹭影间。待把图形归去说，满庭修竹似阿蛮。
乙未孟冬应徐谷青先生之邀与海内吟俦十数子同访衢州开化根宫佛国文化园行前成此	[当代] 熊东遨	相约三衢道上行，此来非止待莺声。诗文开化根同在，南北因缘佛玉成。高树抱霜经岁绿，冷泉涵月出山清。晚年人事如冬好，删尽繁华剩简明。
岁暮乡居作	[当代] 熊东遨	洗却奔波足底尘，还山得与自然亲。冲寒鸟雀频呼侣，啄食阶除不避人。村口杀猪年味近，陌头垂紫柳痕新。谁家腊酒先春熟，月下闻香过旧邻。
丙申端午偕克光连生觅竹雨中访遂溪苏二村	[当代] 熊东遨	一带蕉林接稻畦，粽香飘过板桥西。相传夏日村头雨，曾和东坡足下泥。公去尚留鸿雪在，我来空见海云低。盈枝荔果轮番熟，更倩何人续旧题。
野兰	[当代] 熊东遨	芽箭才抽寸许长，便团清露惜幽芳。倘非弱质天娇惯，定是初心雪隐藏。斯世已无君子国，旧根元在水云乡。周遭不忌红潮染，自守崖阿一角凉。
晚过阳山水口镇	[当代] 熊东遨	尘外仙乡画出难，晚烟村落梦中山。清音婉转溪鸣谷，杂色铺陈树抱团。田父拄锄留客语，牧童驱犊带云还。天公岂有藏私意，只是无缘不得看。
日本投降纪念日谒蒋光鼐将军故居	[当代] 熊东遨	半涤残尘半洗哀，海门秋雨挟潮来。名因抗日相当大，花不骄人自在开。百战终消亡国耻，孤魂远隔望乡台。河山几度风吹绿，犹有英雄骨未埋。
抗战胜利七十周年过芷江受降纪念坊	[当代] 熊东遨	受降城下诵碑铭，一忆前情一恸生。倾国力皆心付出，满山花是血浇成。往来刀剑惊风雨，多少尸骸失姓名。省得立坊真要义，五洲从此不言兵。
翼云老九旬大庆赋祝	[当代] 熊东遨	又见筇开一境新，九重峰上礼高人。曾经坎坷情弥笃，毕竟祥和物可亲。朋至乐同于稚子，夜成诗诵与星辰。知公别有桃源在，白首归来欲问津。
中华诗词学会第四次代表大会在京召开因事未赴	[当代] 熊东遨	莫笑秋风出手迟，槿花红已到孙枝。披残夕照群峰立，点破青屏一羽驰。文字失题聊记梦，国家多幸不宜诗。思量只有东坡老，未减疏狂似昔时。
夹山禅茶四首 其二	[当代] 熊东遨	宗门书录独居先，更向东洋以外传。奉佛优游高妙境，亲杯领略自由天。四山松影空王寂，一树蝉琴小夜圆。侵晓目随僧杖引，采茶人在白云边。
夹山禅茶四首 其三	[当代] 熊东遨	省悟因缘笑我迟，佛堂深处问禅师。犹疑世外难相得，已到心头不自知。香起初芽风定后，露生中夜月明时。浮华去尽菁华在，独与眉山雅士期。
夹山禅茶四首 其四	[当代] 熊东遨	寺门长日对灵渠，清到莲花气可嘘。钟磬千秋传正法，茶禅一味得真如。僧思蜀鄙云中访，豆向南山雨后锄。藜杖归来人半醉，野风何似太元初。
冬日白云山枯坐忆远	[当代] 熊东遨	望断银河午夜帆，水星在北火星南。无边岁月阴晴雨，有限文章一二三。天道不宜今日问，野禅留对古松谈。心音妙处多空白，说与旁人恐未谙。
夹山禅茶四首 其一	[当代] 熊东遨	此味何如不用论，自生天地便为尊。一壶深见涵容乐，亘古长开智慧门。青嶂岭高根独系，碧岩泉近梦常温。祖师拈出玄微旨，海上潮来月有痕。
初访沧源	[当代] 熊东遨	混元诸气一江涵，便作洪荒秘境探。峰列千屏来眼底，云分七彩布天南。清时有约何妨醉，野菊无秋自可簪。诗在佤家村寨角，采归留待雪馀谈。
通海杞麓湖	[当代] 杨启宇	烟波浩渺鱼龙窟，竟作桑麻万顷田。剩此鲛珠一泓泪，再枯成井又何年。
抚仙湖品月	[当代] 杨启宇	澄湖冰玉本清寒，更著中霄月一盘。到枕涛声摇梦起，淡痕青认小孤山。
酉水酒家楼	[当代] 杨启宇	木叶新吹酉水秋，夕阳红映枕江楼。五溪都向沅湘去，留此萧森一片愁。
生查子 其二 夜补鼠所啮破之衣歌	[当代] 黄绮	饥鼠啮衣裳，夜半衣裳哭。久识主人翁，露肘无羞缩。安得尽搜求，褴褛堆吾屋。补缀未劳心，十指甘教秃。
生查子 其一 不贰适	[当代] 黄绮	白纸有清真，以墨添图字。纸亦愿牺牲，代答人间意。烈火总燃烧，高热思吞水。水下就深渊，宁自身焚毁。
玉楼春 东游	[当代] 黄绮	依依情近怜低语。窗前烛影惊鹦鹉。不传春信散余香，月明微露花枝举。此生且幸天涯去。远梦相逢披彩羽。几多栖息怅良宵，数尽陌头杨柳树。
张家界古绝三十三首 其十六	[当代] 程滨	夜雨涨山溪，朝雨润薇蕨。断根水中生，虬根岩中凸。
张家界古绝三十三首 其十五	[当代] 程滨	山中情自远，雨中诗自萌。殷勤云间雁，遥寄此时情。
张家界古绝三十三首 其十二	[当代] 程滨	雨中木叶馨，伞底雨声响。如泛雨中船，云中打两桨。
张家界古绝三十三首 其十三	[当代] 程滨	截句正凝神，一声清幽裂。同是探山人，暂语还相别。
张家界古绝三十三首 其十四	[当代] 程滨	人海已觉寒，寒在最高顶。绝顶纵无风，雨中魂俱冷。
张家界古绝三十三首 其十	[当代] 程滨	仙女献花处，我至成孤客。不见散花人，但见群花落。
张家界古绝三十三首 其十一	[当代] 程滨	雾里不见山，群山应见我。蜻蜓一双飞，带雨栖山果。
张家界古绝三十三首 其九	[当代] 程滨	雨中石径滑，何物林中跃。只疑中山狼，却是山中鹊。
张家界古绝三十三首 其七	[当代] 程滨	一囊一瓶水，一伞一双屐。一领旧时衣，一个山中客。
张家界古绝三十三首 其八	[当代] 程滨	游山不看景，信步此山中。一山都是景，何事太匆匆。
张家界古绝三十三首 其六	[当代] 程滨	野桃藤下憩，蟾蜍逾我屐。游人过纷纷，兀坐如山石。
张家界古绝三十三首 其五	[当代] 程滨	我凌群山顶，群山皆隐雾。密雨湿长松，松针垂清露。
张家界古绝三十三首 其三	[当代] 程滨	久居繁华里，偷閒入山家。山家问来所，羡我居繁华。
张家界古绝三十三首 其四	[当代] 程滨	山妇披蓑衣，独扫雨中陌。君若迷山中，遥问山中客。
张家界古绝三十三首 其二	[当代] 程滨	前夜热如蒸，后夜如数九。一夜梦尽湿，平明野蝉吼。
张家界古绝三十三首 其一	[当代] 程滨	雨夜入深山，群山森其廓。被褥暗生霉，蚱蜢栖于幕。
题画	[当代] 程滨	天涯人独立，满地叶金黄。身后斜曛暖，身前一影长。
白露后口占	[当代] 程滨	秋雨共离魂，单衣惨不温。明朝春去尽，杀气满乾坤。
骨痛胃滞日转深沉中夜不寐平明口占	[当代] 程滨	百骸为梁柱，五内满堂金。我今无恒产，是以无恒心。
午后微雨南开书院习字偶得	[当代] 程滨	人间侵五月，暂得北窗风。墨色轻阴里，丁香细雨中。
抉眸	[当代] 程滨	抉眸悬宇宙，折翼下风云。一片钧天乐，人间不复闻。
丁丑除夕书怀	[当代] 程滨	千声爆竹同除夕，一样楹联独闭门。岂少秋霜来点鬓，更无春梦与消魂。誊诗最怕初衷改，服药还忧隐痛存。往事莫非新岁月，今年尚有此黄昏。
往事四首 其三 秋	[当代] 程滨	动荡寒波两处流，重因翡翠上枝头。鲲鱼化鸟庄生记，纨扇捐凉班女讴。水底无从温好梦，花间何以解鳏愁。知心剩有枯荷在，雨打风吹各自羞。
往事四首 其四 冬	[当代] 程滨	拚却捐躯翡翠唇，欲吞还吐但逡巡。无端一镜分天水，不许三生作比邻。碧血热中焚热府，灰心冰底逭冰人。涂中曳尾成何计，苦待东风别样春。
往事四首 其二 夏	[当代] 程滨	兰塘月色满幽馨，冷浸钧天万点萤。荷叶有根连雪藕，杨花无蒂碎青萍。依依碧水同游鲽，脉脉银河未度星。可奈消魂唯骤雨，浮沈浪里各伶俜。
往事四首 其一 春	[当代] 程滨	冰澌初泻未溶溶，一瓣香魂便肯从。抱朴违心依草木，怀春刻意化鱼龙。托身唯有清凉水，采蜜曾无游冶蜂。幸得金鳞知秘意，双双隐入嫩芙蓉。
灵芝	[当代] 程滨	云纹小盖紫金柯，托寓阶庭伴女萝。魂似幽兰摇落免，质如温玉性灵多。精华天予翻韬晦，颜色人为枉琢磨。蜂蝶一生徒抱恨，终年惆怅不同科。
牙簪	[当代] 程滨	一段牙簪云上欹，中心缴绕几多丝。清商吹彻东君面，翠羽颦残西子眉。作茧冰蚕犹自缚，择梧丹凤欲他飞。但求缫得缠绵尽，金屋檐头觑嫁姿。
无端	[当代] 程滨	无端尽日匿深宫，心事针藏碧海中。噙泪蚌唇珠历历，溢涎螭吻藻蒙蒙。连宵有露花芯绛，半夜无声雪径红。几点愁蛾初散尽，一痕弦月又融融。
月夜登楼	[当代] 程滨	银潢寂寞已微斜，人在高楼目既赊。回首桃根成海曲，遥望桂魄在天涯。韩香有意偷奚取，楚璧无缘恨自加。惆怅平生如此夜，星星点点岂为瑕。
除夜	[当代] 程滨	除夜惟闻爆竹声，儿时兴味渐重萌。居无绮语禳新岁，野有祲氛逼古城。冬雨微嫌春雨润，来年不免去年情。硝磺枉遇承平世，掠影浮光度一生。
观女排联赛天津赛区比赛有感戏作	[当代] 程滨	吴苑谁传孙子令，阵云空锁美人旌。廉颇去国存廉耻，赵括筹谋坑赵兵。禽兽人言君莫笑，齐东野语礼长明。狂秦三户亡于楚，一片乡心不世情。
偶成	[当代] 程滨	城上浓阴惨不舒，城中展眼数声嘘。膏肓久痛名心散，朝市幽栖爱欲除。千秋勋业垂青史，一点浮云过太虚。可笑前朝文字狱，新知遣我速焚书。
梦觉	[当代] 程滨	乱梦觉来半可寻，暖薰笼外晓寒深。韦编箧底容三蠹，浊酒杯中一再斟。雪覆名园花默默，风销古貌病沈沈。夜来痰嗽声声紧，咳碎胸膛始见心。
暖冬	[当代] 程滨	往年应是寂沈沈，雪片风丝安可寻。巢木鸟矜枯叶暖，断冰鱼爱野云深。坐观群动何尝息，愁看百蛮并力侵。可是苍天悲万物，温柔一世岁寒心。
某日决烦难于贾毅君翌日作此	[当代] 程滨	断梦寻思半是哀，漫天暝色黯窗台。红巾不蘸儒生泪，青眼谁怜屈子才。砚涸丹黄成永诀，面傅粉墨竟将来。此身遭遍旁人妒，不抵苍天妒一回。
暴雨	[当代] 程滨	休云暴雨奋蛟螭，恐是清閒万姓悲。政教雄居汤武上，江河接近禹王时。一鞭电影生凉簟，几度风声爽绣帷。愿使明朝成酷暑，免教泽国到天涯。
初秋	[当代] 程滨	蝉殒初秋秋北渐，雁衔长夏夏南移。危檐雨滴三更梦，野水沤翻午后池。翠箑难降心底热，青衫易解泪中疑。谁言齐女皆身死，林外声声却哭谁。
立冬书怀	[当代] 程滨	幽林落叶已纷纷，独与清秋作祭文。海内几人忧性命，国中诸子务知闻。鸠侵玉树三千界，雁堕层霄五里云。菡萏凋零碧梧老，故园从此不芳芬。
临试病中写怀	[当代] 程滨	黑云城上结浮阴，诱我陈痾日日深。謦咳一声真裂肺，呻恫半日更伤心。书中岂有颜如玉，笔下空能铁作金。秋第春官促人老，当年枉奏广陵音。
伏日书怀时温四书章句	[当代] 程滨	欲雨偏逢不雨天，高床小睡闷如年。山岳未成吾止也，芙蕖争敢亵玩焉。命蹇盐车千里马，情焦朽木一声蝉。中心久愧朱元晦，案上空馀未绝编。
旷课	[当代] 程滨	穷年病体困愁魔，何恤新来旷课多。半榻松阴烹药鼎，几枚虫影点花窠。有心写意偏无句，无处剖怀剩有歌。回首廿年浑一梦，已随枯蚁上南柯。
买药遇雨	[当代] 程滨	剩有药铛馀沥温，重寻此味路犹存。一身衣薄禁风态，几缕炊馨护雨痕。云兼四野沈如梦，病入三尸冷到魂。归卧遥思旧宾客，只今谁复叩吾门。
马蹄湖见一姝垂钓	[当代] 程滨	一蓑烟水可吴姬，娇愠无端益觉痴。荷影半洼流粉靥，藤阴两架压冰肌。春山黯黯空双锁，香饵愔愔只自垂。愿作锦鳞深入水，轻轻惹动美人丝。
寻春	[当代] 程滨	茫茫烟水惹思惟，雨递轻寒入葛絺。纵有痴騃矜梦幻，岂无歌哭畏人知。鱼潜碎碛偎冰藕，鸟藉残花隐碧枝。可恨寻春春又晚，一生相伴只馀诗。
立夏晨雨候人有作	[当代] 程滨	淡烟疏柳两氤氤，踯躅楼边顾一身。苦立湿杨洇白袷，偷听密雨打清晨。涵天潦水频添泪，承露娇花欲坼颦。几度开关皆不是，如今许见那人人。
雷雨讨论会遣闷	[当代] 程滨	鸿文不业挟书眠，只为要津多俊贤。内阁移官初了了，万方生计故年年。半堂雷雨聊充耳，一树梅花开满天。师友嗔余多湫隘，此生襟韵不蹄筌。
初春漫成时闻同年林晨患眼疾	[当代] 程滨	兼天细雨织轻阴，料峭春寒不可禁。此日闻君初眚目，穷涂剩我倍伤心。回塘弱柳随身绿，曲径疏梅逐日深。可是檐前旧飞燕，经年故垒正追寻。
杂兴	[当代] 程滨	春柳低垂弄水纹。柔风拂碎晚烟痕。当空有月分明见。过耳希声恍惚闻。几点华灯思往事。无端心事在西文。舜弦轻鼓消残愠。一叶芙蓉一叶芬。
起社	[当代] 程滨	冥搜借酒酒阑珊，但使鲛珠向此弹。晓梦初回香灺冷，轻纱漫透雨声寒。欲寻往事哀于梦，试卜前涂惨不欢。起社同年强索句，何堪满纸落辛酸。
寄家君	[当代] 程滨	浩淼烟波二十秋，天涯惯卧橹声柔。星飘萤火危樯外，浪吼鲸音甲板头。闪去家山成异客，赢来身世寄孤舟。欲知心事谁怜取，独倚黄昏听暮鸥。
避世	[当代] 程滨	滔滔天下渺无津，幸有鸣琴伴蔡陈。风露依稀沾弱鲁，江山荏苒帝狂秦。北游三问初安道，西狩千年已获麟。避世何如魏公子，谢他芗泽与芳醇。
尔许	[当代] 程滨	扪心问讯百无应，朔土祁寒梦已凝。涧底幽兰空欲妥，道旁散木自愁绳。燕迷故垒谁家院，身在高楼第几层。尔许嚣尘接天末，阑干拍断竟何凭。
冲雪赴课涂中再用韵	[当代] 程滨	何事栖栖席不温，八家身后几家存。殷忧沈痛埋无地，好梦缠绵觅有痕。欲饮人间难饮恨，漫招今古未招魂。向隅一曲关山月，赢得中宵雪打门。
哀矜	[当代] 程滨	钧天日月食成阴，剩有黄藤细细斟。身逐溷花谁欲涤，梦黏泥絮杳难寻。笔端秦隶成章草，弦底京腔易苦吟。偶向人间开醉眼，山河无处不哀矜。
感时	[当代] 程滨	中夏英灵归太古，百蛮机巧损天真。浓烟久结名都瘴，飞鸟穷猜欲界民。我向人间成大隐，元非苦海掷青春。已从诸佛传无相，可笑群魔转法轮。
追和马一浮先生苦雨诗	[当代] 程滨	香篆柔肠并是灰，朽株甲坼待惊雷。已知愁絮纷纷落，不见心花瓣瓣开。往日幽情随梦远，此生疲病为诗来。萧条风雨千秋下，白骨森森点翠苔。
拟呈贾毅君	[当代] 程滨	流年寂寞候芳时，又恐寻芳梦已迟。门前立雪初闻道，帘底偷香好赋诗。欲变鸣禽金翡翠，思调春墨淡胭脂。禅心凝作澄江月，偶或因风一动之。
漫成	[当代] 程滨	海榴花胜去年红，病比年时入骨中。大化艰难消物我，浑无芥蒂滞心胸。瑶阶羞种宜男草，野径思量少女风。争向翻云覆雨客，久栖花底作吟虫。
暗室	[当代] 程滨	暗室重帘久不升，看看踞断小床绳。一生沥胆思吞炭，百虑焚心痛饮冰。魂到阊门偏惴惴，梦临渊影自兢兢。蔡桓骨髓应无恙，也向花前月下薨。
书感	[当代] 程滨	抱冲处恶是贪婪，同学真无一个男。竖子谋生犹竞逐，书生误国尚清谈。逃阴畏影终当死，投火趋炎更不惭。满目群芳化萧艾，秋兰独纫立江潭。
雨夜书怀是日作性情辨	[当代] 程滨	一带危垣渐渐深，断风吹雨上衣襟。千声滴破迷离梦，万古承传寂寞心。倾国美人观壁上，刺舟渔父问江浔。毕生长似明明月，赖有曦和照太阴。
阳历四月廿六日电脑为病毒所杀历年文字荡然一空且无存稿废然有作	[当代] 程滨	燔天秦火起幽墟，底处伏生传尚书。弹指繁华成寂灭，呕心文字到空虚。岂无蹇运迎鵩鸟，未有雄才禳鳄鱼。枯坐颓垣倚残壁，清风明月正徐徐。
新开湖长句	[当代] 程滨	映水梧桐叶尚残，栖鹓已借一枝眠。坐观鱼跃开萍浪，想象鸢飞戾昊天。身外六尘长滚滚，胸中一善更拳拳。青苔恰似斑斑锈，锁住潜龙不在田。
寓言	[当代] 程滨	太行王屋并堪移，万世难穷一尺槌。触处蚌唇争鹬嘴，谁家芥子纳须弥。钢从百炼差如意，玉必千磨始出奇。清净如能正天下，任他飞瀑溅深池。
梦醒	[当代] 程滨	梦中文字渺愁予，有限无涯并可嘘。宰我昼眠成朽木，陈抟高卧是真如。魂归蛱蝶疑身世，灯烁琉璃影籀书。总有人间千盏火，逊他天上一痕蜍。
两地	[当代] 程滨	一种情怀两地知，挑灯含笑总成痴。雕梁画栋游三日，刻骨铭心病一时。暖鸭罢妆初抱枕，寒蝉搔首正删诗。青春屈指明年近，多少花开在一枝。
若狂	[当代] 程滨	欲寻渔父做商量，半醉半醒过野塘。沙动雌风迷朗目，谁温烈酒动柔肠。万钟于我亦何有，一国之人皆若狂。待得东君换春服，花间归咏少年郎。
大连本事诗二十首 其七	[当代] 程滨	鸳鸯枕上认前尘，直是温柔乡里民。箫韵乍含秦凤女，桃花初落晋渔人。共把梦痕留素被，谁将心血点朱唇。问卿何事批余颊，半是娇羞半是颦。
闻叶迦陵先生欲馈余书雨馀有作	[当代] 程滨	蓦然风雨动春悲，多少飞花惹绛帷。半部论开天地靖，一编书做帝王师。联翩彩蝶庄生杳，荏苒幽兰楚客滋。忽见秾芳消歇处，几枚雏鸟试新枝。
率成一律寿水底鱼	[当代] 程滨	一声歌啸动鸣蝉，万籁相因入舜弦。远道有谁行自迩，小鱼何日跃于渊。甘心火宅尝青果，合掌灵台植白莲。莫笑寒斋写经纸，轻题锦字作花笺。
再寄北	[当代] 程滨	人间三月最温柔，欲把青衫换敝裘。朔北春沙偏堕泪，辽阳冻雨尚侵眸。真情已傍虚空起，好梦难因渤澥浮。裁出嫁衣千与万，都无一件为身谋。
寄北	[当代] 程滨	轻调锦瑟弄哀歌，飘入天台剩几何。仙枕有凭抟绮梦，灵槎无分到银河。纵容丝网千年鲤，成就命宫一段魔。暗使今生虚断送，芳心可许再生么。
假名	[当代] 程滨	舍子云何有重轻，莫将文字辨幽情。灵台毕竟为真宰，忠义从来是假名。照骨彄环悲绕指，怀砖风俗恨倾城。先生尚抱无量意，已见巢由洗耳行。
幽梦	[当代] 程滨	酿雨春阴向晚开，铮鏦铁马有馀哀。听他北里眠花去，剩我南楼指月来。一瓣水香禋暗室，满墀风影扫空台。可怜幽梦谁拘得，未到当年已放回。
孤直	[当代] 程滨	一入春来寒更痴，燕居终日百无为。乱蜂鸣老花开处，浓雾喷残月起时。入目山河如幻影，诛心文字尽空垂。贞松涧底长孤直，不肯移根近凤池。
无题	[当代] 程滨	别后芳心倩酒攻，为谁膏沐涤飞蓬。顷闻渔色无今古，始觉蛾眉在下中。愁向巫山行暮雨，梦随舜帝舞南风。伤心看取君山竹，赢得千秋万岁红。
九江访向闲兄旋蒙先施次韵为酬	[当代] 傅义	门巷惟迎雅士来，通衢车逐任成雷。棋书并郁芝兰气，坛坫遍罗骚雅才。九派江流诗绪动，一天云彩笔花开。浑忘衰朽遥寻访，清茗香中共展怀。
酬啸云楼主刘梦芙见赠	[当代] 程滨	金船无酒亦微醺，诗草零星懒不焚。欲海擘开浑是幻，心潭掷破自成文。茫茫燕北时听雨，寂寂江南一啸云。未放灵槎侵碧落，朱弦已向梦中闻。
静凤诗家自书祝寿词见贶赋此志谢	[当代] 傅义	红云飞卸蜀涛笺，道是蟠桃庆米年。挥墨钦悬茂漪腕，散花羡比易安肩。肯将珠玉辉蓬荜，定许赓酬乐圣贤。尘俗惜无青鸟使，瑶池导驾到吟筵。
米寿答谢诸诗友	[当代] 傅义	咿唔农馆一吴蒙，梦醒居然是老翁。书帖已忘尝乞米，闭门堪笑只雕虫。幽香暖溢牙签外，佳讯欣来玉键中。跃起强随群彦后，但求双眼不朦胧。
南徐忽道不适翌日又报康复书此贻之	[当代] 傅义	方疑秋柳不禁风，旋道江芙照旧红。强起自夸天有眼，虚惊可省我由衷。密云散尽千山丽，灵鹊飞来一径通。失笑无端忧忽喜，衰翁变作一狂童。
剑尘过访别后见寄次韵为酬	[当代] 傅义	谁学支公爱买山，但凭清净养吾颜。索居却扫蓬门路，倒屣还迎玉笋班。头角峥嵘春正盛，形骸脱略日应闲。文章华国期君等，试看诗骚永不删。
捡旧稿和人韵	[当代] 傅义	春荣秋悴总难齐，诗笔重拈那忍题。空际楼台思起凤，梦中风雨听鸣鸡。足音频至人何在？血泪无多鸟莫啼。幻想轮回真个有，相逢隔世不凄迷。
小恙初瘉漫步江干	[当代] 傅义	微恙新痊试腿初，汀花沙鸟悉迎吾。不因小别生嗔怨，仍见真情问起居。芍药迟开如有待，鸬鹚酣卧恰休渔。轻松吐纳胸中气，一振衣襟谢太虚。
丰城次韵酬水村	[当代] 傅义	胜游欣值永和春，岂必流觞踵事频。相见称名原旧友，应邀品茗即嘉宾。泉阿神物埋藏久，牛斗灵光仿佛真。最是箫声骚韵里，征轺恨不角生轮。
丰城剑池	[当代] 傅义	藏身甘耐九泉寒，世外惟求得永安。岂料灵光难久掩，遽成环佩竟无端。乾坤朗朗翻成晦，江海悠悠尚自宽。一啸翛然化龙去，惟馀盂水漾文澜。
次韵谢水村兄惠玉	[当代] 傅义	懒向仙山苦乞灵，畏缘岩壑觅参苓。腰空北斗七星剑，手倦南华一卷经。寝馈无时惟适体，锥刀任涩不支硎。鞠躬虔向遗才录，凛凛寒松照眼青。
次和杏村迎岁诗兼寄延吼	[当代] 傅义	韵海优游四序同，也随毛楮迓春风。放怀未觉粗豪减，应节愈耽陈酿浓。徐按键盘当抚瑟，轻挥钝剑不弯弓。力微那可狂澜挽，倚醉惟扶欲倒松。
次韵梅云元夕感怀	[当代] 傅义	锁启星桥不夜天，流光竟比昔时妍。长龙舞出翻江浪，彩焰飞登访月船。破旧批修才几日，迎神贺节又频年。周遭喧耳连珠响，始忆今宵是上元。
江头和友人韵	[当代] 傅义	万里难驯羡白鸥，翔空泛海任悠游。逍遥每共忘机客，汗漫遥追犯斗舟。闲处好书深玩味，兴来高吭一歌讴。春兰秋菊俱吾友，得意浑忘白了头。
叠韵酬人在天涯	[当代] 傅义	嘤鸣欣喜与君同，共勖揄扬大雅风。世味谙多如水淡，诗情耽久比醇浓。随缘难證三生石，作梦能弯百担弓。韵海悠游相晤语，南山修竹北山松。
次韵谢老友徐绚惠玉二首 其二	[当代] 傅义	春秋八十忆征程，曾历崎岖大不平。腹贮麟经虔授业，心源鲤对夙通灵。却因家世遭奇祸，谁惜书生是至诚。文字复能娱晚景，雍容风雅重词林。
次韵谢老友徐绚惠玉二首 其一	[当代] 傅义	贪吟犹与昔时同，已乏飞扬豪纵风。为慕耆英诗大好，转因束缚兴尤浓。回眸旧迹云烟渺，弹指流光项背弓。若问休闲尚何事，朝推翠竹晚敲松。
重九醉书	[当代] 傅义	不登山岳不登楼，豪兴依然未少休。竹杖由他化龙去，金风携我作云游。懒随鸿雁寻芦岸，笑摘黄花代酒筹。醉倒篱边酣睡足，夕阳招惹鸟啾啾。
登上海国际金融中心世界最高楼	[当代] 傅义	倏在高楼一百层，身无片羽却飞腾。衰眸大豁通都小，奇境初经妙趣增。半晌豪华堪享受，顶尖架构亦良能。周遭巨厦千千万，绕膝都如孙与曾。
常州两当轩吊黄仲则	[当代] 傅义	每恨才高翻命薄，却怜诗好得名香。都门诚有幽燕气，珠米难充藜藿肠。浩浩苍天何混混，沉沉小巷忽茫茫。叩环不遂升堂愿，萧瑟秋风袭旧裳。
偕谷风青凤访东坡舣舟亭	[当代] 傅义	儋耳东行此系舟，遗踪犹在已千秋。登临遥想掀髯笑，衰退应无械手忧。流水一湾清韵远，翠篁千尺岫云幽。园田倘得长吟啸，海雨天风定更悠。
南徐昨晚新惠浣溪沙，忽得谬许知音一句，今晨足成一律	[当代] 傅义	狂兴顿生不自持，浣溪更得乐听时。幸承垂睐怜之武，谬许知音愧子期。渺渺云山穷远目，泠泠风露沁清脾。老天若果闻饥渴，再乞栖霞酒一卮。
江亭	[当代] 傅义	闲坐江亭观逝水，悠然得所庆游鱼。自强久炼行犹健，天幸无忧困已苏。潇洒临风崎岸柳，清新承露小园蔬。大千多有娱情物，直欲教人懒读书。
颐和园观感	[当代] 傅义	山水皆由人力成，依山傍水费经营。云霞纷绕千门出，鱼鳖皆因万岁荣。筑就灵台为乐土，凭将石舫作长城。可怜小杜惊心笔，一赋阿房枉得名。
京城小住	[当代] 傅义	已悉长安居不易，聊将都市作乡村。心中没个奔营想，户外由他车马喧。数纸涂鸦悬四壁，每餐沽酒尽三樽。如今得做逍遥派，该谢皇天后土恩。
次韵无欲斋主见寄	[当代] 傅义	浮生随遇可为家，游目人间实与华。朱雀桥边梁上燕，文津阁内笔端花。燕台暮没沉沉霭，海市朝升灿灿霞。遥应悲歌慷慨者，红炉煮酒复煎茶。
游京郊北郊森林公园	[当代] 傅义	假山垒叠夹真山，景设人天诚伪间。时过红花空眷恋，眼前黄叶亦斑斓。衰林强竞馀晖艳，止水欣无远足艰。不觉自家身遂老，巅峰忽已怯登攀。
与怀柔春江月约期访游忽染风寒未果书此报之	[当代] 傅义	怀柔红叶美如春，无奈寒风拒问津。枉挈奚囊将作客，翻怜岁月不饶人。神游且喜浑无忌，体弱惟应强自珍。蜡屐报君暂收起，江山定有不霜辰。
忆昔寄南徐树 其二	[当代] 傅义	去年今日喜相逢，联袂披云赏醉枫。建业名山禅诵里，南明遗恨鸟声中。江流足下翻腾白，霞映腮前烂漫红。最是难忘挥手际，伶俜霜月一归鸿。
木芙蓉	[当代] 傅义	素纨霞绮灿然陈，复现纷繁草木春。并美同名偕菡萏，出泥登岸异陶钧。更因憎命深怜汝，但愿司花果有神。芳蕊犹馀三四朵，凝情欲慰白头人。
忆昔寄南徐树 其一	[当代] 傅义	偶从邸报见瑶编，便欲吟坛结胜缘。学步邯郸蒙不弃，横空鸿雁赖频传。更凭网络风行便，径使云山电击穿。往复推敲共甘苦，高天厚地乐周旋。
京中答远人	[当代] 傅义	江头老柳绿犹毵，林下幽人静自探。妄道尘寰天有二，只邀明月影成三。水云长恨遥相隔，辞赋何妨每互参。万籁寂无声息处，清泉汩汩注深潭。
次韵和南徐树寄浦口	[当代] 傅义	蓬莱东望路何赊，飘忽云端雁影斜。环佩玲珑泉泻石，钿螺隐约雾笼花。难忘分袂曾乘月，安得镇心同剖瓜。腋下生风飞不起，空烹七碗雨前茶。
台风	[当代] 傅义	席卷汀沙海雨来，欲将日月尽沉埋。居然肆暴浑无忌，遂使当冲百可哀。浪压川原人鬼哭，援驰夷夏劫魔摧。淫威赫赫终难久，歌舞升平又出台。
次韵和烟云了了重阳寄怀	[当代] 傅义	正儗凌风汗漫游，轻装待整趁高秋。纵无谁与龙山约，难使予将鹤氅收。醉揽星云驰幻想，笑依松菊遣闲愁。东坡笠屐多潇洒，羡煞行吟总不休。
书故友李蓁非赐和诗后	[当代] 傅义	千秋终不废江河，俯仰兴怀引吭歌。会友以文唯此耳，将红作黑奈之何。云山凤哕清音渺，风雨鸡鸣恶梦多。且幸尚馀诗卷在，如闻灯下又长哦。
晦窗见示小暑闻雷无雨诗次韵奉和	[当代] 傅义	铄石流金暑气蒸，呼风唤雨竟谁能。滔滔恶浪千层浊，熇熇炎霄一色澄。韶乐徒闻难解愠，夏虫仍是不知冰。密云兴起其雷矣，作势装腔岂可凭。
云中鸾遥示江雨诗步韵和之	[当代] 傅义	喜共游龙夭矫身，逍遥云水最娱神。閒垂纤指撩文藻，戏撒跳珠愚可人。袅袅情丝羞念远，莹莹泪颗悄留春。冰姿更有怜香意，亲涤仙妃罗袜尘。
忆端午次韵酬南徐树	[当代] 傅义	宁复临江投角黍，却怜无计慰啼鹃。劫来泉涸鱼濡沫，春去风狂柳坠绵。楚泽曾昏悲独醒，尧天大好梦谁圆。漫漫前路嗟衰迈，羸马破车慢着鞭。
惊梦次烟云了了韵	[当代] 傅义	莽莽乾坤眇眇身，行香那有不尊神。强分庶士旌旗异，难望周天雨露匀。履博戴盆悲往日，枯毫淡酒慰衰辰。廿年恶梦魂将断，自抚馀痕幸未真。
清晓寄示与人说时事戏作亦戏和之	[当代] 傅义	安闲心气易和平，放眼云程万里青。鹏徙南溟犹未已，花开终岁不曾停。笙歌沸地昏忘晓，酒肉熏天醉复醒。赋罢子虚频瞭望，大千宏愿岂为零。
皎月寄示谒半山堂诗次其韵	[当代] 傅义	奋扫千年蔽目云，高挥铁腕瞩斯人。殷忧世号升平日，矌代谁逢改革春。力挽乾坤难逐鬼，笔淩风雨却惊神。剩有钟山知己意，青来绿绕杳京尘。
惊闻汶川大地震	[当代] 傅义	鬼哭神嚎日月悲，山崩地坼孰为之。余波竟及三千里，援手无分廿四时。万众焦心盼延喘，八方全力救燃眉。高谈人本应兑现，首辅挥师共履危。
次韵熊东遨国殇日所思	[当代] 傅义	讴歌潮涌出荧屏，云赈灾黎百万名。曲突空闻献奇策，焦头频见苦群英。岷沱流恨声何咽，瓦砾含凄哭未能。默祷覆巢泉下去，无形无影也无灵。
落花时节	[当代] 傅义	落花时节君何似，分袂桥头我独游。底事春山常郁郁，可怜江水自悠悠。流波消失惊鸿影，踽步还归待月楼。万缕紊丝难料理，含毫欲腐只成愁。
七律二首和人韵 其二 布衣	[当代] 傅义	漫诩蓉裳莲叶衣，连朝苦暍盼云霓。风华绝世流光彩，质木无文愧色丝。梦里三山遥泛海，笔头七字乱吟诗。长空望断馀青霭，千幅蛮笺为底题。
七律二首和人韵 其一 萧然	[当代] 傅义	浮云五色不成书，雁掠遥空懒受呼。寂寞三冬闲度日，昂藏七尺愧言吾。忍看江荻萧萧白，苦忆山枫艳艳朱。万缕愁丝难结网，临渊徒自羡双鱼。
若枫陪游甘熙故居归读其记游诗次其韵	[当代] 傅义	大厦难凭巨冢藏，百间金碧桂为梁。人生终是瞬间客，时事频惊海上桑。岂料豪家私第宅，忽成丽景壮邦乡。附庸风雅犹多彩，也使诗人费锦章。
夜游秦淮河	[当代] 傅义	彩鹢徐游历画图，光华两岸万明珠。桨声灯影依然是，选艳征歌已若殊。故事古今听演说，景观真幻视模糊。红彤世界销金窟，不悉齐梁似也无。
金陵初晤南徐树	[当代] 傅义	不辞移玉护衰颜，遍赏连云枫叶丹。拟挟长江趋大海，先随灵鹫度仙山。朋筵酒酽春风暖，广宇霜清桂影娴。此后天涯非咫尺，多从指际听珊珊。
留别居庸诸君	[当代] 傅义	入冬晴好尚如秋，喜作神京十日游。文字交深温肺腑，幽燕气盛傲公侯。霜严愈显苍松劲，风厉犹为赤子忧。欢聚今宵何日再，倾杯相劝尽绸缪。
南徐树寄示题江西一老图赋此答之	[当代] 傅义	老来浑噩不知愁，欲跋金山驰紫骝。千里何能无轶驾，九霄虽许有飞舟。风尘蚀骨瘦于鹤，江海戏波閒似鸥。自昵吟哦忘岁月，得句欣与逸人谋。
至京居庸诸友约为洗尘赋此分柬	[当代] 傅义	居庸巍立号雄关，威震神州意态閒。烟燧久消云汉外，风流今在坫坛间。自有豪情催健步，不须酒烈染苍颜。日烘金阙深秋暖，直欲飞淩百丈山。
立冬日游八大处金水停云作陪金水诗先成赋此和之兼示停云	[当代] 傅义	寻幽历历访禅关，世自纷繁我自闲。身浸鱼鼓梵呗里，兴添骚雅笑谈间。良朋倩友偕留影，紫柏黄栌解慰颜。闻道禁霜枫更美，幻将春色饰千山。
马王堆文物陈列馆有感	[当代] 傅义	身后知曾享几分，奇珍异宝枉纷纭。只馀一块遮羞布，权作随殉百褶裙。弦管不闻金缕曲，豪华都付渡江云。怜君犹创空前迹，大胜红场烈火焚。
纪念欧阳修诞生一千周年	[当代] 傅义	韩公而后最高才，厚植嘉苗除草莱。重启科场新气象，遂令文统永崔巍。常怀堂畔丝丝柳，陶醉亭中滟滟杯。可惜归田不归里，颍湖妒杀绿如醅。
丁亥九日袁山登高用小杜九日齐山登高韵	[当代] 傅义	登高引兴壮思飞，一笑浑忘力已微。不向名山谋地隐，只如小杜插花归。素耽景美搜佳句，红掩颜衰戴夕晖。落帽风来无帽落，任他栉发与飘衣。
长沙杜甫江阁	[当代] 傅义	出峡思归竟不归，茫茫世事与心违。岂甘衰病如奔命，怎奈诗歌不疗饥。伏枕孤舟悲战血，移居旅舍苦尘鞿。层楼高耸知非故，湘浪无情也似欷。
长沙谒贾谊故宅	[当代] 傅义	喜看故宅换新装，生有宏才世不忘。绛灌焉能毁身后，湖湘正是感恩长。吊原难遣无穷憾，赋鵩聊宽九曲肠。甃井石床欣犹在，熏衣新柚又流芳。
谒衡岳庙	[当代] 傅义	盘曲随车入紫冥，瑶阶百二径趋庭。雾弥四野空无物，心爇千香祷可灵？应奋炎威亟诛恶，不惭俎豆永流馨。芸芸徒步来朝者，渴望真逢大救星。
衡阳诗会喜晤熊东遨君	[当代] 傅义	浑忘八五衰和健，贪赏朱陵七二峰。邂逅坫坛新旧雨，追寻韩杜去来踪。醇醪酣饮饶诗味，肺腑相倾慰素悰。幸挹粤湘灵秀气，狂歌清啸愿相从。
书怀	[当代] 傅义	老来最好是无怀，不忮不求心便谐。出岫浮云多自在，归林倦鸟懒铺排。西垣东壁随时进，秋月春风与众皆。杖国杖朝虚语耳，山光坐揽入茅斋。
将赴衡阳诗会寄晦窗颍庐青凤	[当代] 傅义	秋入潇湘草亦萋，枥中老马复长嘶。九州大唱和谐曲，万众竞求云汉梯。喜与风骚为鼓吹，欲观江海吐虹霓。可能回雁峰巅上，同踵前修印雪泥？
谢林清晓君为选拙稿	[当代] 傅义	閒窗泼墨亦云诗，得失寸心难自知。幸乞方家挥玉尺，暂存小可剔瑕疵。灾梨祸枣诚何敢，掠影留痕或尚宜。他日彩毫若神受，更筹云锦报鸿施。
消暑	[当代] 傅义	消暑寻幽郁抱开，绵蛮声里酌金罍。微云恰护猗猗竹，宿雨潜滋点点苔。未免有情思往昔，焉能无憾作痴呆。炎氛欲乞凉飙扫，难拟青词愧不才。
呵壁	[当代] 傅义	呵壁孤吟暗自伤，天心人意两微茫。看云独夜怜新月，裹足空斋负艳阳。善琢新添荆璞贵，宜耕忍见砚田荒。幽州台谢多枯寂，莫觅遗踪蹑子昂。
读黄龙山人七律	[当代] 傅义	力去陈言自铸辞，戛戛难矣却优为。缃函每溢新空气，瓦砚长如大酒卮。沉醉其中饶至味，朱墨而外得良师。荧屏牙键知闻广，更有清闺乐唱随。
象湖万寿宫	[当代] 傅义	琳宫法相又重新，治水旌阳奉作神。香火复隆千遍劫，功勋长记万斯民。微波澄似醍醐美，芳苑青凝草木春。从此象湖成圣地，岂徒招引好游人。
林荫漫步	[当代] 傅义	林荫大道步从容，翠浪轻湔俗虑空。妩媚山川颜为霁，喧阗车马耳如聋。闲身虚拟烟霞上，清兴长生草野中。几许熙熙攘攘者，也能消受绿杨风？
江皋寻诗	[当代] 傅义	江皋漫步好寻诗，莫负馀春缱绻时。日暖风和应入咏，天涯地角更驰思。微波涨绿添新荫，老树留红慰故知。欲夺文通怀内笔，为予挥洒臆中辞。
暮春	[当代] 傅义	为谢阳春几日晴，也随风雨送归程。眼前飞絮犹堪恋，梦里新荷已渐荣。红雨缤纷花起舞，绿云缭绕鴂忘鸣。天香欲赏茫无处，且对酴醾一解酲。
读熊社派衍西江责岂辞之句奋而有作	[当代] 傅义	派衍西江责岂辞，元戎号令聚熊罴。春雷震耳俱思奋，旭日腾空好竞驰。阵上精兵鏖百战，枥中老马起长嘶。生居欧晏黄陈后，毋负当年我祖师。
与江右诸友紫荆山赏杜鹃花	[当代] 傅义	共赏春华入翠微，误时唯恐摘成稀。不辞缘磴吁吁喘，岂逐游蜂款款飞。拦路石和泉较胜，映山红与绿争肥。凌巅仰止舒腰脚，无奈狂风促客归。
无题步青凤韵	[当代] 傅义	萤遇孙康便可怜，处囊甘作读书灯。微光敢破天全墨，无热难溶砚尚冰。雀跃矮枝欢弄影，鱼冲千浪妄投罾。人生真若塞翁马，每事从心力不胜。
迎春有感	[当代] 傅义	岁岁迎春春亦至，缘何有脚总来迟。谅非束比金莲小，岂是牢加铁链羁。临门行礼如仪矣，翘首从天降福之。只恐香烟飘尽后，空空仍似昔年时。
岁朝无雪也和金水雪中小酌	[当代] 傅义	一如平日百无烦，岁序由他又复元。只恨歌吟呕心肺，难朝唐宋越篱藩。暖壶酒薄堪防醉，密网坛开好发言。青女不来宾不至，且凭虚拟叙寒暄。
题白鹤举翼欲飞图	[当代] 傅义	嶙峋瘦骨一身轻，万里翱翔羽翼成。昂首遥空飞欲去，凝眸碧海恋难行。长风远至携天籁，断岸孤悬绝市声。莫问游将何处去，但求自在不论程。
又	[当代] 傅义	畅享真成入小康，解衣盘礴水晶床。不知留恋于何处，只觉温柔是此乡。击浪风云生羽翼，驰神烟雨濯沧浪。迷蒙那省愁滋味，户外寒流任自狂。
温汤冬浴	[当代] 傅义	明月山前暖气融，消寒略与浴骊同。生成偏僻一隅地，立遍豪华五亩宫。俱喜矿泉方恋恋，毋忘地火已熊熊。恨非清净瑶池水，尘渍凡身擢洗空。
落花居五首 其五 留别	[当代] 张月宇	重门虚掩未曾敲，已铸奇愁不可逃。三万六千场过矣，石函犹锁白云谣。
无题二首 其一	[当代] 张月宇	东风无力忽经年，未解当初上上签。故事迷离凭梦合，新词婉约倩谁填。诚难悟透三隅法，何易参通万象缘。杜宇声中春已老，护花人在落花前。
落花居五首 其四 睡莲	[当代] 张月宇	孤寂清池绝世埃，玲珑心事许谁猜。嫣然一朵含羞寐，不到平明不肯开。
落花居五首 其三 日记	[当代] 张月宇	灯烬喧城夜色阑，空阶寂听雨轻弹。枕函十万伤心字，留与伊谁带泪看。
落花居五首 其二 夜话	[当代] 张月宇	劫数恒河一粒沙，空门廿日读南华。佛前不许青丝断，只道尘寰尚有家。
落花居五首 其一 眷访	[当代] 张月宇	水复山重路欲歧，纷飞花雨近疏篱。是谁曾被红尘扰，翻羡凌云阁上尼。
故宅	[当代] 张月宇	春阴漠漠湿纤埃，陌上繁花次第开。故宅遥思今夜雨，空阶应满去年苔。
红朝人事杂咏选二 其二	[当代] 张月宇	寒风怒捲海门潮，天黯疑云不可昭。七十三人皆刺舌，祇言当日雨潇潇。
红朝人事杂咏选二 其一	[当代] 张月宇	天上人间曲半醺，缠头百万迩遐闻。诸公衮衮花名簿，已在燕姬死后焚。
嫁接的桃枝竟先开矣	[当代] 张月宇	苦苦相缠寄寓身，风刀雨矢共霜辰。而今立稳枝头日，反夺枝头一脉春。
三月十六偕朱七同石尤风子夜歌伉俪于锦园记饮	[当代] 张月宇	近朱者赤酒犹呼，四国三分魏蜀吴。风满池亭明月夜，羡君归去有人扶。
碎石室作此别酒	[当代] 张月宇	棱棱沙石阻恒河，酒病维摩劫数多。痛彻人寰风雨夜，空嗟大难此消磨。
茗谈偶聚临屏二首 其二 屏前得倩照酬寄飞飞	[当代] 张月宇	庾岭淹留犹未已，禅城消息近如何。于归快趁桃夭日，指腹联姻事记么。
沐浴露	[当代] 张月宇	绕指柔情泡沫缘，微身久置镜台前。羁縻斗室终无悔，曾历名山与大川。
茗谈偶聚临屏二首 其一 屏前得倩照酬寄飞飞	[当代] 张月宇	别后流光隙里过，相逢只在网中多。三番夜半催诗债，一笑屏前露酒涡。
登高醉语绝句七首 其七	[当代] 张月宇	意向苍茫绝顶峰，险途弃杖亦从容。高歌一阕何人赏，翠谷回音荡碧空。
登高醉语绝句七首 其六	[当代] 张月宇	腑底流云槛外萤，东西不定舞空灵。南山北望流星雨，默许平生未了情。
登高醉语绝句七首 其五	[当代] 张月宇	一任形骸侧卧台，婆娑树影不相猜。解舟放荡天河去，梦月投奔坦腹来。
登高醉语绝句七首 其四	[当代] 张月宇	剪刀锤子与布裳，左右划拳罚九觞。复倚南天持斗柄，三回饮尽太平洋。
登高醉语绝句七首 其三	[当代] 张月宇	罡风入袖觉身轻，踉跄危栏险韵生。俯视悬崖千丈水，渊深岂碍探珠行。
入边缘上的空间临屏戏赠寤堂偕BaoEr锲而不舍精诚至可使铿锵铁石开是为序五首 其五	[当代] 张月宇	屈指明秋结瓞瓜，今逢云雨梦天涯。罗浮一颗相思种，不待春来已发芽。
登高醉语绝句七首 其一	[当代] 张月宇	石径嶙峋醉步行，诗魔携酒访山灵。峰回路转娇莺谷，迎面天垂水一泓。
登高醉语绝句七首 其二	[当代] 张月宇	仄径枝横一鸟鸣，相嗔彼此不知名。风扶回首来时路，已到天垓若许层。
入边缘上的空间临屏戏赠寤堂偕BaoEr锲而不舍精诚至可使铿锵铁石开是为序五首 其二	[当代] 张月宇	渐行渐远渐成灰，花事空闻羯鼓催。过尽东风春不管，何时枝杪蝶飞回。
入边缘上的空间临屏戏赠寤堂偕BaoEr锲而不舍精诚至可使铿锵铁石开是为序五首 其三	[当代] 张月宇	皓齿明眸十八春，欲擒故纵是何因。可知才子千番醉，片碎瓷心不惜身。
入边缘上的空间临屏戏赠寤堂偕BaoEr锲而不舍精诚至可使铿锵铁石开是为序五首 其四	[当代] 张月宇	长安市上月当楼，久坐香茵拥凤俦。工旷诗荒浑不顾，谁教人世有温柔。
元旦子夜赁舍纵饮醉语三首 其三	[当代] 张月宇	渐熄烽烟渐息戈，艰难一战十年多。挥旌北返功成日，谁料将军鬓已皤。
入边缘上的空间临屏戏赠寤堂偕BaoEr锲而不舍精诚至可使铿锵铁石开是为序五首 其一	[当代] 张月宇	抱柱中流眼望奢，尾生一诺付年华。犹思九月初三夜，泪似珍珠酒似茶。
元旦子夜赁舍纵饮醉语三首 其二	[当代] 张月宇	十里屯兵锁大江，令行鸡肋念家邦。忍闻探马营前报，死守儿曹未肯降。
元旦子夜赁舍纵饮醉语三首 其一	[当代] 张月宇	匹马天南作远征，谁言难破是愁城。酒兵先借三千万，听我中宵号角声。
薄暮大侠谷登云海高地索道	[当代] 张月宇	云山行愈险，蜃海望何遥。坐对千年月，来听万里潮。
蛛	[当代] 张月宇	昨绾千千结，今逢骤雨天。身悬檐宇下，犹抱一丝缘。
莲•印象	[当代] 张月宇	绰约亭亭立，深藏万缕丝。临风腾烈焰，一夜满南池。
杂诗六首 其六	[当代] 张月宇	淅沥秋心雨，更深破寂寥。明年思院落，不复种芭蕉。
杂诗六首 其五	[当代] 张月宇	面扑桃花雨，身披豆蔻风。当初唯一梦，遗落在山中。
杂诗六首 其四	[当代] 张月宇	檐冰垂玉箸，梅雪化香槟。复有诗相佐，何亏七尺身？
杂诗六首 其三	[当代] 张月宇	风起天心阁，星垂桔子洲。何人枫树下，零落一身秋？
杂诗六首 其二	[当代] 张月宇	郁郁池边柳，风翻五十弦。倏闻知了曲，闭目到童年。
杂诗六首 其一	[当代] 张月宇	槛外东风弱，山头谷雨霏。相看花落尽，一蝶绕枝飞。
总统府旧址感作	[当代] 张月宇	攘外何堪内未安，风云叱吒寸心殚。陪都否设鸿门宴，黄埔高居虎将坛。五度重围机殆失，三巡鏖战势馀残。艨艟不渡长江险，今日朝纲许劾弹。
无题	[当代] 张月宇	长条纤雨润如酥，照乘辉看不夜珠。箫籁未须教弄玉，指痕应已悦麻姑。草荒引凤台何在，波涌骑鲸海渐枯。十二层城回首处，轻烟犹绕旧皇都。
秦淮河泛舟	[当代] 张月宇	画舫停桡月半弦，清波潋滟近谁边。微微风动桃花扇，淡淡诗成燕子笺。十里珠帘灯不熄，六朝金粉事犹传。繁华沈淀浮光底，掠影他年记并肩。
谒明孝陵	[当代] 张月宇	忆昔挥师血染袍，来从神道拜英豪。金龙王气曾蟠岭，石马长风尚卧槽。寝就宝城安汝合，功成銮殿恐谁高。至今天籁空山里，不息苍松万顷涛。
谒中山陵	[当代] 张月宇	鼎革先驱安在哉，势依碧嶂自崔嵬。烟云江北连华表，风雨天南近石台。三道纪纲何以践，百年人事正堪哀。喑喑忽起松涛壮，怒遣奔腾万马来。
淮西馆子时命作	[当代] 张月宇	清凉山下小园东，幽处何妨曲径通。已落梨花三月雨，来迎桃叶六朝风。铅华褪尽春波绿，玉斝倾残夜烛红。醉里吴音尤媚好，催成诗笑碧纱笼。
郁金堂	[当代] 张月宇	丁字帘栊宿雨收，呢喃巢燕语勾留。海棠粉面开还落，杨柳青丝剪未修。自许诗情镌瘦石，谁持棋艺赌名楼。一湖春水风吹暖，来向亭西访莫愁。
伤逝六首 其六	[当代] 张月宇	事分吴楚絮成埃，几度行藏去复来。缥缈烟蒸云梦泽，缤纷石冷雨花台。已无恩怨遑论报，或有思量不可猜。顾曲至今怜绿绮，第三弦上绕馀哀。
伤逝六首 其五	[当代] 张月宇	去去风传草色哀，泠泠雨打旧城台。帘前软语翻成谶，陌上繁花尽化埃。盟负纵承鸥鹭责，枝空何惹蝶蜂猜。伤心一片秦淮水，犹遣涛声入梦来。
伤逝六首 其四	[当代] 张月宇	栏圮台荒迹未湮，渟渊澄镜绝微尘。珠探一斛龙曾睡，梦惑三春蝶尚询。此去蓬山无后路，重来洛水是前身。桃花红雨梨花雪，五色空迷认不真。
伤逝六首 其三	[当代] 张月宇	冥冥情思久埋湮，未掩微瑕璞自真。二十八言声若绝，千零一夜事休询。血红独泣壶中泪，鬓白相看海上尘。火炙冰寒冬夏感，从容不复昔时身。
伤逝六首 其二	[当代] 张月宇	裎卧红绫发自飘，幽灯视觉画难描。璧辉当夜迟归赵，梦断经年未抵辽。驿外鸿遗深浅迹，风前柳系短长条。箫声复听知何处，明月空悬第五桥。
金陵怀青凤女史	[当代] 张月宇	诗坛蕙质久知名，终古繁华属此城。凝黛山遥湖炼镜，褪红簃静絮飞琼。一枝临水惊鸿落，三叠停云翥凤鸣。绮密篇章沿六代，于今不独说兰英。
壬辰本命年初度	[当代] 张月宇	白云一线与天平，翼翮抟风抵石城。咫尺心令千里驾，须臾身履半生盟。花馨山馆春无梦，水涨秦淮夜有声。三十六弦今记取，非关锦瑟或瑶筝。
伤逝六首 其一	[当代] 张月宇	暖风轻絮绾长条，一夜纷飞作雪飘。歌哭已伤骓逝楚，是非应恐鹤归辽。青深秋水何堪负，黛远春山尚待描。纸伞低斜曾记否，褰裳怕过断栏桥。
壬辰立春十日值西方情人节记此	[当代] 张月宇	十日绵绵陌上霖，春愁几许暗相侵。阳城手棘玫瑰刺，绣苑尘埋乞巧针。一夜红冰曾结泪，三年绿柳渐成阴。鹃啼蝶梦均休管，恐负东皇是此心。
桃花江醉别南下寄凤军晓明二兄龚兄执教二中辑佚雠勘前贤郭些庵诗集待梓中易兄精工剪纸复好诗书楹联与余有联床论诗之约	[当代] 张月宇	资水清源泗水涟，师贤来拜鼎樽前。树人诚已沾天下，剪蝶何妨近日边。禀仰杨才铨杜辑，遽惶陈榻待徐悬。征轮迢递乡关思，一曲桃花久唱传。
寄石兄印文书家	[当代] 张月宇	管退邱山墨染池，千钧腕力许谁知。游丝飞白人间雪，瘦脊书丹石上辞。拙我稻粱三月计，识君湖海十年迟。绢裙想望钩摹久，尚羡羊欣昼寐时。
戏赠十不该	[当代] 张月宇	斗筲役久滞他乡，孤馆城南夜未央。践诺曾耽三宿梦，焚书竟费半年粮。醉时错事醒方悔，痛处添伤愈旋忘。消息逢秋悲雁序，至今不肯过衡阳。
用沁儿韵	[当代] 张月宇	沙飞戈壁海扬波，咫尺天颜色未酡。廊庙且安人后觉，衣冠讵许镜先磨。碑铭开拓情堪否，车毁和谐事析么。破块鸣条风雨夜，尚教绿舞续红歌。
辛亥革命百年祭	[当代] 张月宇	大梦沉酣觉晓天，硝烟忽漫旧山川。武昌拔帜城头易，粤海遗名石上镌。独擅何堪沿帝制，同盟曾许重民权。归兮毅魄归来否，血冷人寰已百年。
最后防线闻WT兄久攻未下再用前韵	[当代] 张月宇	三巡鼓角渐无声，漂杵成川月不明。欲引壮丁开蜀道，难凭寸舌下齐城。独驱幽谷须防矢，对峙奇峰慎出兵。背水而今非上策，莫教一战效长平。
WT兄转败为胜复戏赠一首倒用前韵 仓惶羽檄夜纷飞，十丈愁城忽破围。是为序	[当代] 张月宇	失地频收十五城，吹寒画角破黎明。谗言未赦宫中女，严令先诛帐上兵。函谷一丸何足虑，天山三箭不闻声。挥师直捣黄龙府，唤取优伶唱太平。
WT兄日作本事诗十余首卒读怜生将军败北之叹故破一字戏步方圆兄相慰韵	[当代] 张月宇	憧憧草木夜风平，仓促冰河铁骑声。虎峡未曾收寸地，蛇矛竟已败疑兵。山高齐鲁盟何在，瘴荫蛮荒月不明。三十五番皆失算，只余一策守空城。
大芬村聚后示黄梅雨寤堂二兄	[当代] 张月宇	弥天花雨乱纷纷，坠地成裀别有春。时异能餐何胤肉，座同因惹灌夫瞋。人皆盛世安温饱，我尚羁途愧主宾。情义南园逾四载，欲倾肝胆共谁陈。
用方圆兄自寿原韵奉赠	[当代] 张月宇	疏放行藏与世殊，何妨邻友说忠愚。玉从炉火燔三日，柳向园门植几株。台下雷鸣谁鼓噪，屏前军饷自征输。秣陵烟雨萸江月，尚有幽思淡欲无。
贱降日步方圆兄寄赠韵	[当代] 张月宇	红稀绿暗倍无聊，百感纷纷逼此宵。蛮岭淹留春欲暮，湘门归望路何遥。疲疴自惑杯中弩，踯躅谁聆市上箫。三十四年风雨惯，凭君仍记旧时桥。
三月	[当代] 张月宇	中东羽檄尚交驰，复报瀛洲一木支。漫捲黄沙腥带血，横流苍海叠浮尸。朝纲独擅惶何有，天殛频遭究已迟。虐雪哀风三月暮，生人俱是断肠时。
闻寤堂兄再度南下	[当代] 张月宇	清洌梅山水一泓，趋庭诗礼荷家声。蓝桥捣饮年而立，衙府雠编事未成。岭外鹑居曾滞梦，湘中鹗荐枉知名。闻君复振图南翼，解榻吾当倒屐迎。
过伶仃洋返蛇口	[当代] 张月宇	长屿遥浮一抹青，楼船东指入苍溟。月随浩渺鲸涛涌，风带迷濛蜃气腥。百战王臣矜狱圄，十年客子感飘零。今来欲鼓渔阳掺，恐有漦龙隔岸听。
辛卯王春试笔用诸子立春联句韵	[当代] 张月宇	九野严寒万类酲，忽闻险涧破冰声。青开柳眼三分意，红绽桃腮一脉情。春事惯随莺啭曲，画粱新待燕修盟。堪欣原上离离草，几度风前死后生。
戏笔借王胡子兄韵	[当代] 张月宇	疏篱远驿夜苍苍，冥坐奁台待晓妆。敲户已生红拂念，窥帘枉赠贾充香。欲归楚泽舟何在，此去吴门路已荒。淅沥江南时节雨，枝头梅子渐青黄。
有题四首 其四	[当代] 张月宇	死生交替自因循，剩此荼蘼一脉春。尘海鲸波槎易覆，巉岏鬼斧墨难皴。裎身槛外悲挝鼓，髡发风中错杀人。除却青蝇谁祭吊，冥冥归去记庚寅。
有题四首 其三	[当代] 张月宇	乍裂长空紫帛声，冰弦弹破旧瑶筝。危炊米自刀尖淅，寓泣珠曾纸上烹。未许梅骸埋故苑，竟教玉魄冷严城。而今寂寞荒冈夜，犹诉当时十万兵。
有题四首 其二	[当代] 张月宇	香魂一缕逐游丝，翻惹蜂衙蝶檄驰。堕地忽过怀橘日，行云应到梦兰时。堂惊槌毁缄何语，骨彻砭磨痛已迟。圮废青陵台畔路，空余大木号相思。
有题四首 其一	[当代] 张月宇	细于霜末琢于冰，褪尽红绡每不胜。三宿纵忘桑下事，十年还记井边绳。鵩飞贾舍何堪说，蚁动殷床未足凭。历历尘寰生复死，依违几度暗销凝。
归途车过湘江一桥用克非兄韵口占兼怀长沙诗友	[当代] 张月宇	湘江碧映麓山红，皴染寒秋画意浓。别墅半藏枫叶底，长洲亘卧浪花中。少陵一片舟曾泊，太傅千篇赋尚忡。毂转尘途怀大醉，浮生消得几回同。
九月十五日夜焚《全宋诗》感而记此	[当代] 张月宇	帙卷芬芳合复开，几番摩抚掸微埃。重翻前序招风妒，欲释遗篇恐月猜。爇耳半床曾作枕，锥心一炬竟成灰。秋寒孤馆茫茫夜，尚有行吟待削裁。
闻寤堂兄近作听《雨中的恋人们》乃戏步其韵	[当代] 张月宇	一帘幽梦解风情，谁记当时细雨声。伞底重逢贻后患，垆边佯醉续前盟。奇香已许人偷赠，大错何妨铁铸成。闻道文园消渴夜，苦茶犹向座间烹。
《千里之外》	[当代] 张月宇	苍茫未雨待云霓，牖户绸缪事莫稽。易十五城怀楚玉，望三千柳隔隋堤。薰风旖旎心何往，琐絮飘飖渡欲迷。迢递重山如戟列，几巡断梦向辽西。
苏尼特草原行	[当代] 张力夫	秋来力夫并甲夫，托身铁马观瑶图。游方曾诩山川历，到此还觉地天殊。穹庐四垂无掩遏，白草稀疏失鲜活。半日未见有人烟，大道所向惟空阔。渐远渐深青渐多，翻飞鹞鹰眼前过。车轮舒缓风送爽，胸臆开张人放歌。云惊诡谲堆奇幻，言辞苍白真可叹。彩凤垂翼立雪峰，仙人骑鹤出楼观。敖包突兀莽原中，添石一片寄由衷。微躯寸心两默默，豪情壮志皆空空。前行黑褐巉岩起，横竖成林二百里。此方天地几覆翻，当初世界无生死。狭路停车避牛羊，暮归犹存意兴长。霞烟镂空泻光瀑，草原返照铺金黄。奔云又来动颜色，忽开闪电光垂直。急雨一瞬变阴晴，长虹一架贯南北。日月乾坤乌有涯，朝荣夕悴感形骸。不枉驰驱三千里，天设绝景酬吾侪。
共卫中王燕金水客淤白村并庐主李强饮	[当代] 张力夫	溽暑消未尽，西望翠微晴。馀霞渐已没，玉轮将分明。时聚二三子，同气求同声。驱车逾百里，辗转山中行。小村忽若梦，数点灯火荧。石径连幽舍，主人候柴荆。燃烛夜开宴，高谈气纵横。易水哭壮士，长沙笑书生。凉风悄然至，挟雨敲窗棂。但纵杯深浅，休辨世浊清。近有白云谷，寺得白瀑名。酩酊却不寐，待晓谒空庭。
延寿寺	[当代] 张力夫	京畿访古寺，幽绝一径深。疏狂烟霞侣，丘壑偕登临。尘世有兴衰，宝刹证浮沉。荒墟殿新起，犹传梵呗音。卧松奇我目，山风开我襟。率真守我性，慈悲发我心。鱼游睡莲底，鸟啼在丛林。念此大千界，分明往来今。
昭君	[当代] 张力夫	轻轻叩冢问明妃，娇女塞前欢或悲。琴曲凭君今乱奏，当时惟有梦相随。
雏鹰	[当代] 张力夫	此去别巢何必归，迎风振翅颤微微。倚天不复亲情佑，独驾云霞万里飞。
过易水	[当代] 张力夫	荆轲辞燕市，昔日经由此。白虹贯长天，澹烟浮寒水。战国事已非，傲兀垂青史。慷慨独往来，从容抉生死。行人各匆匆，我亦行人里。为君一驻车，咨嗟不能已。
榆林之龙潭庙会	[当代] 张力夫	秦腔夜唱晓回旋，转眼风流数百年。忽报灵侯銮驾到，万头攒动鼓喧天。
榆林之千佛寺	[当代] 张力夫	孤山抱寺径通幽，为卜前程客叩头。端坐如来终不语，自看无定水南流。
榆林之西夏古城遗址	[当代] 张力夫	片瓦难寻罗兀踪，荒山古寺半悬空。农夫指点前朝路，大野扬沙满地风。
蒲松龄墓	[当代] 张力夫	古木荒郊草暗生，聊斋旧梦惹闲情。浮沉我亦归黄土，是鬼是人终不明。
客卫中新居	[当代] 张力夫	一缕香飘出紫壶，南窗翠岭片云无。识君何憾知音少，共赏幽篁傲雪图。
谢香女惠茶	[当代] 张力夫	漠北云游带雪归，关情人寄岭南梅。张家公子诗千首，但为清香醉一回。
忆贵阳花溪	[当代] 张力夫	晨风佳侣事清游，金道梧桐醉晚秋。昨夜分明又相见，淙淙溪水梦中流。
大连飞机失事善后杂感	[当代] 张力夫	沧海机沉事可悲，几方推测是耶非。冥思苦想孰人罪，保险单多众望归。
丛台	[当代] 张力夫	燕客邯郸学步来，黄粱馀梦绕王台。望诸榭外风斜柳，往日悲歌去不回。
瘟疫传自广东随笔二首 其二	[当代] 张力夫	懒惰无心问吉凶，打车食肉照常中。荧屏足彩新消息，得见几人成富翁。
瘟疫传自广东随笔二首 其一	[当代] 张力夫	泰岳将崩色不惊，朝堂事大小民轻。萨斯难解人间计，万水千山赴北京。
谒袁崇焕祠	[当代] 张力夫	冷落门庭寂寞窗，孤身斜照影成双。长城自毁中原破，空洒将军血一腔。
共京战卫中伯元宿凤凰岭下	[当代] 张力夫	山陬客至吠村尨，啜茗谈禅守夜釭。味到拈花皆默默，秋虫私语入轩窗。
再访云台山	[当代] 张力夫	小寨沟深龙凤蟠，依稀涧水叙前欢。阮郎重到非寻梦，只与青山相对看。
赠凌寒小友	[当代] 张力夫	幽谷深深石径盘，一枝映雪自凌寒。孙家有女聪明甚，当把梅花仔细看。
与甲夫克强结社宣武志感	[当代] 张力夫	相逢无意问穷通，朗月清樽信不空。自古悲歌燕赵地，城南一角尚馀风。
自出屯溪往无锡路上	[当代] 张力夫	寂寞秋深在旅途，江南微雨有还无。片云偶寄黄山壑，梦已悠悠向五湖。
读大清宰辅陈廷敬杏花诗感怀二首 其一	[当代] 张力夫	一花荣谢两夷犹，盛世初开却白头。三百年无真学士，朝纲文脉挽颓流。
读大清宰辅陈廷敬杏花诗感怀二首 其二	[当代] 张力夫	案头韵府久蒙尘，三晋风流传后身。闻道于今犹盛世，渔洋老尽荐无人。
谭公博文邀赴兴安盟采风二首 其二	[当代] 张力夫	座上朋侪气宇轩，诗声朗朗韵新翻。神州幸裔骚人骨，一脉风高动草原。
谭公博文邀赴兴安盟采风二首 其一	[当代] 张力夫	何方幽谷鸟嘤鸣，牵动心间云外情。万里不辞诗道远，兴安岭下缔鸥盟。
刘公岛炮台	[当代] 张力夫	铁炮森森向海天，大清威武势犹然。登临我却观潮涌，怕忆风云甲午年。
步是务斋绝句之溪口妙高台	[当代] 张力夫	雪窦山幽清气开，英雄曾伴美人来。浮沉终是凭谁主，万丈崖边剩有台。
神农架返京借道宜昌	[当代] 张力夫	兼天浪涌暮云飞，有客江头怅落晖。不忍登船溯流去，巫山面目已全非。
承千成君雅意赋通海秀山二首 其二	[当代] 张力夫	万树风生四季涛，仙门暂许避尘嚣。悠然会得楹联意，始信名山不在高。
都江堰	[当代] 张力夫	江堰修成稼穑兴，国称天府得相凭。秦王霸业争辛苦，千载人来吊李冰。
周口店猿人遗址	[当代] 张力夫	岭下田园宜种瓜，东风吹落海棠花。洞深何止千年意，今访悠悠上古家。
商丘阏伯台	[当代] 张力夫	庙宇庄严永忆君，参辰朝暮唱卿云。商丘代有高人在，劫火十年惊未焚。
三访曹雪芹故居口号	[当代] 张力夫	山雨飘零黄叶村，古槐深院薜萝门。只因不醒红楼梦，岁岁人来吊尔魂。
承千成君雅意赋通海秀山二首 其一	[当代] 张力夫	几重瑶阁几重岚，石径相携友二三。古柏自荣莺自语，清凉台上话升庵。
双城魁星楼	[当代] 张力夫	飞檐叠栱势崚嶒，北斗相依云可凭。信有神明通大道，与君同上最高层。
呼兰县萧红故居	[当代] 张力夫	雪后空庭寂寞堂，奁台曾试女儿妆。红尘检点应无憾，了断生生生死场。
哈尔滨冰雪大世界	[当代] 张力夫	凤塑龙雕冰作魂，虹霓绚丽水晶村。松花江畔黄昏早，漫入神工鬼斧门。
昌邑萝卜	[当代] 张力夫	翡翠乌光内外同，憨形往日寄沙中。时乖谁有不平气，啖此能将积郁通。
呼伦贝尔草原	[当代] 张力夫	飘然雨过立新晴，碧草接天呈地平。顿觉此身归造化，人间无事可营营。
通海秀山半日	[当代] 张力夫	前山径认后山迷，藤老思曾白鹤栖。自坐林深更深处，闲听柏子落幽蹊。
读苇航续集步韵京战荷花淀	[当代] 张力夫	却忆初航一苇时，经年泽畔觅兰姿。与君更探莲花境，纵到芦花不悔痴。
灞桥	[当代] 张力夫	已无杨柳系行船，馀有残碑锁岸边。汉韵唐风何处觅，别来已是两千年。
寿张结老	[当代] 张力夫	心悬明镜自堂堂，遍历沙场翰墨场。齿德双尊天下重，应思渭水待文王。
闻大震致二王庙损毁	[当代] 张力夫	枯坐神回江堰城，中宵死寂月无声。王祠瓦砾苍黔血，块垒如何抚得平。
偕京战登大雁塔	[当代] 张力夫	出世风高悚客心，悠悠共此一登临。梵钟声近昭陵远，空对浮云辨古今。
井冈	[当代] 张力夫	水溯清源云溯乡，葱茏千里岭低昂。名山自有真颜色，不必红装更武装。
谒文天祥墓	[当代] 张力夫	卧虎山前神道长，蓦然飘落雨悲凉。公捐义胆忠肝尽，剩得头颅归故乡。
伊犁特克斯峡谷	[当代] 张力夫	红花碧草幻娇颜，水作龙蟠十八湾。圣雪遥看存敬畏，长云浩荡过天山。
怀柔白河湾	[当代] 张力夫	山行一水系村垣，十里晴川杏雪繁。此地人家非世外，不惟世外有桃源。
月蚀	[当代] 张力夫	仍信蟾宫桂魄香，圆融渐缺转微茫。可怜今夜姮娥冷，为有红尘隔日光。
银杏	[当代] 张力夫	疏林木秀惹微醺，点染清秋自不群。此际金风听飒飒，当年黄叶落纷纷。
温州送秋扇之长沙于机场醒后作	[当代] 张力夫	浮槎同置客中身，歌咏沧浪性率真。十碗杨梅酒倾尽，不知相送是何人。
客长寿岭山村二首 其二	[当代] 张力夫	榆老扶疏六百年，偏居此地作神仙。横斜斗柄分明近，一夜披风未忍眠。
驱车赴闽途中戏题超速	[当代] 张力夫	名山历历眼中奇，雅会漳州将误期。莫道我车排量小，狂超宝马大奔驰。
车过福鼎口号寄劲松兄	[当代] 张力夫	流水高山忆旧容，惯于湖海寄游踪。去年太姥身为客，敢忘风流黄劲松。
过深圳罗湖车站有怀	[当代] 张力夫	雨后徜徉不夜天，深南风韵惹人怜。当时挥别真容易，倩影依稀十二年。
辛卯三月晦日作	[当代] 张力夫	乱红飞落又成尘，把酒临风思故人。道是一年今日好，无须明日更伤春。
客长寿岭山村二首 其一	[当代] 张力夫	白河一曲远喧哗，郁郁长山染落霞。终日奔波身已倦，老榆树下暂为家。
潮州淡浮院茗坐	[当代] 张力夫	青山怀拥玉湖秋，得一亭风傍小舟。我有闲情金不易，更无馀暇为时忧。
感潮州人嗜茶二首 其二	[当代] 张力夫	老巷幽深厝比邻，轩开朝暮浣微尘。工夫效果无须问，到处神清气定人。
感潮州人嗜茶二首 其一	[当代] 张力夫	瓷船轻载小泥壶，丛叶回甘兴味殊。两度危亡忠义守，潮人到底见工夫。
潮州载阳客栈二首 其二	[当代] 张力夫	关羽巡城信点兵，主人瀹茗客陶情。悄然丹桂过天井，燕子呢喃三两声。
听琵琶	[当代] 崔荣江	莫道琵琶尽婉吟，厉弦声起例惊心。拨弹同是兰花手，杀伐音摧客不禁。
题深山独乐图 其一	[当代] 崔荣江	东山白社远嚣尘，独与松风和好音。高卧檀几诗佐酒，醉将云水入沈吟。
题深山独乐图 其二	[当代] 崔荣江	修心三径谢尘花，偏爱松枫向舍斜。一盏流霞掺白露，酣酣欲醉学仙家。
离燕	[当代] 崔荣江	蛛迹螨尘覆旧帏，离巢梁燕久无归。缘因应恨无情主，未至凋萧忍独飞。
无题	[当代] 崔荣江	底事殊途隔楚秦，烧天一炬使沉沦。伤怀非系前朝劫，应恨缘分两路人。
骀之悲	[当代] 崔荣江	越影分缰朅不来，嘶空孤独剩嬴骀。生身恨未支佳骨，一绝参商两处哀。
三更雨	[当代] 崔荣江	素喜檐牙滴雨声，遂休好梦坐三更。芭蕉还是当年语，苦却今情非旧情。
无题三首 其三	[当代] 崔荣江	笙鼓喧阗对酒觥，簪花衣蝶舞升平。浮华无济凋萧事，帘外清寒并月生。
无题三首 其二	[当代] 崔荣江	半世浮沉面八方，镜明经岁鉴行藏。朅来无带风尘味，一瓣莲生一段香。
无题三首 其一	[当代] 崔荣江	变幻河山向佛谀，千金一掷砌浮屠。莲台香烬游人愿，依旧烟云乱魏都。
秋诗六首 其六	[当代] 崔荣江	倏忽蒹葭并白头，愁眸寒澈两池秋。伤心何必人前说，人对长檠咽泪流。
秋诗六首 其五	[当代] 崔荣江	扶篱小伫看鸿飞，向晚空旻入黛微。一去衡阳身杳杳，无留片羽附人衣。
秋诗六首 其四	[当代] 崔荣江	旻雨蒹葭掠岸风，滩云沆瀣抹空濛。鸥声隐约江深处，谁执长篙一画中。
秋诗六首 其三	[当代] 崔荣江	阊风时咽草蛩吟，无折明花并玉簪。待绣春红三两朵，秋帘不卷海棠心。
秋诗六首 其二	[当代] 崔荣江	秋鞭未及岭南家，夕月寒微例看花。陈酒藏春余厚味，些酲刚好弄琵琶。
秋诗六首 其一	[当代] 崔荣江	画入秋屏与梦殊，西来青女剪桑榆。无心落下村头垄，三五黄花笑一隅。
思乡	[当代] 崔荣江	秋栏倚菊独飞觞，明月依稀映故乡。聊赖贪杯生一梦，困酲无那愈愁肠。
庚寅年中秋	[当代] 崔荣江	鱼书无字不殷勤，无那天涯辟两分。时著水精圆正好，应持此镜照诚芹。
诗题花和尚	[当代] 崔荣江	髡毛十诫念恒沙，一捣晨钟起睡鸦。毕竟情丝缠未去，空教俗骨晾袈裟。
野居	[当代] 崔荣江	草舍松藩辟远山，飞沄时濯老身闲。一竿厾石清溪侧，瀺灂怡然洗鬓斑。
柳絮	[当代] 崔荣江	讵忍癫狂覆诟尘，应清白处认前身。晶莹六出曾比拟，还去天涯报一春。
落叶	[当代] 崔荣江	旻风乍肃起寒微，憔悴无心认瘦肥。时叶飘零何处去，一声呜咽附人衣。
冬至	[当代] 崔荣江	阴极更寒结此时，天长渐著向春移。娇耳浓香生万户，嚼来滋味使忘机。
咏香	[当代] 崔荣江	幽茝闲汀隔碧粼，香回淡淡亦醒神。无沾俗味无雕饰，一任天然润此身。
题屈子	[当代] 崔荣江	沧浪何德费吟哦，清浊虚谈朅病疴。子节安随渔父改，千秋风雨任消磨。
种菜	[当代] 崔荣江	闲辟畦泥近陋居，菊心偶尔寄青蔬。掬泉远自南山脚，且执藤鞭赶一驴。
戏赠孟兰二首 其二	[当代] 崔荣江	孰将李杜位先驱，方寸陶泓蓄五湖。藉孟先生成纸贵，谁人时下敢操觚。
戏赠孟兰二首 其一	[当代] 崔荣江	为文奇崛卅年工，睥睨江湖吊白瞳。玉律阖开皆绣虎，古今抟玩一言中。
双黄蛋	[当代] 崔荣江	意恐萧墙互两残，亲分棣萼等宫銮。围城撼未成坚壁，便至烹时匮一弹。
题网友名数首 其六 柴火妞	[当代] 崔荣江	执手薪柴忆旧柯，春风时候也婆娑。涅槃心作青烟袅，付与天霞共一挼。
题网友名数首 其五 雪霓裳	[当代] 崔荣江	肯舞长桥十二栏，清宵丸素月增寒。晶花开在词心里，无有骚人忍不看。
题网友名数首 其四 剪香	[当代] 崔荣江	莫待春行与愿违，新枝先折著绡衣。愿薰清馥凝长久，不殢帘前怨绿肥。
题网友名数首 其三 依梦	[当代] 崔荣江	半掩桃腮觑向谁，髡丝覆额拟男儿。曹蝇一点虽真似，倚梦时方露细眉。
题网友名数首 其二 蝶儿	[当代] 崔荣江	多情蝶粉扑香沈，芳簇幔城教客钦。非赖清芬薰倜傥，于花深处绣诗心。
题网友名数首 其一 云淡风轻	[当代] 崔荣江	秋日高晴无有涯，清风一剪薄云开。南音唱是衡阳意，未听春声雁不回。
三峡游绝句一组 其六 登白帝城而望夔门	[当代] 崔荣江	鬼斧劈山山半开，夔门欲锁水徘徊。大江终有滔天势，白帝猿声啼不回。
三峡游绝句一组 其四 神农溪漂流小景	[当代] 崔荣江	长溪清泚倒峰巅，欸乃一声摇破天。妹有山歌舟不载，便倾流水作溅溅。
三峡游绝句一组 其五 晴日，船过巫峡	[当代] 崔荣江	一江白练裂重峦，十二峰高相对看。神女也期云淡薄，西东得见水波澜。
三峡游绝句一组 其三 神农溪漂流小景	[当代] 崔荣江	古藤悬壁一帘秋，豆角舟行逆水流。谁和纤夫声朗朗，土家妹子对相酬。
三峡游绝句一组 其二 晨，暂泊巴东	[当代] 崔荣江	巫峡西来未见雄，江晨见泊是巴东。平湖水逐陈城阁，新厦阶开半壁中。
三峡游绝句一组 其一 二十九日晚登游轮，江有月无他景，遂于船上夜饮	[当代] 崔荣江	夜黑船头视有亏，幸风携月向江吹。相逢笑说当年趣，顺手蟾光兑一卮。
戏赠孟兰	[当代] 崔荣江	兰妞笔下有风骚，褒贬中庸用一毫。视尔若为真靓妹，便丢竹管递纯醪。
戏题孟兰云起兄二人斗嘴	[当代] 崔荣江	兰心云意两相持，刀笔屏前敢斗诗。缘粉丝多分不妥，绮文分著夺娥眉。
水仙花	[当代] 崔荣江	一朵簪花拟素云，纤腰斜倚水湔裙。无调脂粉修眉黛，敢以天然直面君。
杂烩菜	[当代] 崔荣江	瓢釜铮明几味藏，鲜蔬流翠豆芽黄。山珍鸡子来相烩，信是无人忍不尝。
四季小景 其四	[当代] 崔荣江	霾风十里客行稀，云聚城头压鸟飞。玉粒缁尘昏晓日，将寒吹彻几重衣。
四季小景 其三	[当代] 崔荣江	阵雁南飞有别吟，荻头青被白霜侵。人花两两风吹瘦，不畏深寒独菊心。
四季小景 其二	[当代] 崔荣江	古槐枝茂覆阴浓，小憩翻教倍懒慵。夏日蒸炎人叵耐，敞怀犹唤垄头风。
四季小景 其一	[当代] 崔荣江	白毛扁嘴啄塘花，黄耳顽皮扑落鸦。一扇竹篱常半闭，薰风吹皱碗中茶。
七绝八首 其六	[当代] 崔荣江	陀螺纹里转流年，只费青丝不费钱。便储五铢多年后，无从消受买花钿。
七绝八首 其七	[当代] 崔荣江	掌心不握是经过，入梦犹思掌上呵。窗格有声缘滴雨，仅存花事又消磨。
题乡村竹塘图	[当代] 崔荣江	丛竹平塘杂岸菰，春风蘸绿遍皴涂。骚人最喜清幽处，肯付千金换一隅。
七绝八首 其五	[当代] 崔荣江	空花镜照是奁尘，翻点春藏已陋贫。梁燕犹怜人落寞，于愁深里问原因。
七绝八首 其四	[当代] 崔荣江	凋红今又惹秋烦，一卧青阶苦不言。未待相知身便老，东风偶也似人谖。
七绝八首 其三	[当代] 崔荣江	白栀心种自成畦，不肯无缘踩一蹊。更待识花人折却，云寰斜插久相携。
七绝八首 其二	[当代] 崔荣江	折花误了最红时，便付侬心岁已迟。愿与青泥香一穴，来年共上抱春枝。
梅花十一首 其十一	[当代] 崔荣江	拥雪年头不肯眠，春心破腊许争先。浓时却怕园芳妒，悄点人妆到额前。
七绝八首 其一	[当代] 崔荣江	两心相识晤相违，梦里多情幻蝶飞。一扑香帘人不见，醒时明月恰寒微。
梅花十一首 其十	[当代] 崔荣江	忍教飞雪掩梅妆，彼此相思许两忘。君若有心恒久远，可于春始觅行藏。
梅花十一首 其九	[当代] 崔荣江	晓来初雪盖嶒崚，记有寒枝起客兴。便上高崖寻冷艳，一双青眼向梅凝。
梅花十一首 其八	[当代] 崔荣江	不教俗垢亵侬身，些许沾衣也玉尘。好雪且濡心不死，年头争发一枝春。
梅花十一首 其七	[当代] 崔荣江	曾经柳眼肯青垂，薄幸东风别有时。不若梅心怜落寞，于冬寒里赠花枝。
梅花十一首 其六	[当代] 崔荣江	为祛深寒酌酒温，咂来滋味有香痕。卷帘探看香生处，一树梅花半掩门。
梅花十一首 其四	[当代] 崔荣江	年年花事雪中寻，总有新红叫客吟。憾是姻缘悭一面，痴来也未动梅心。
梅花十一首 其五	[当代] 崔荣江	一天风雪倍增寒，不忍凋萧客鼻酸。忽有新妍开玓瓅，梅枝斜在玉阑干。
梅花十一首 其三	[当代] 崔荣江	寄梅文字未能删，心思成疴竟积顽。无计翻教妒和靖，先拈一朵在孤山。
梅花十一首 其二	[当代] 崔荣江	前身认取是梅花，一谪红尘教俗些。怯立枝前花不识，生将咫尺作天涯。
题豁然开朗图	[当代] 崔荣江	石阶百折有玄关，欲面苍茫总一悭。屐齿磨残深障里，方教青眼放湖山。
为群中网友题藏头小诗九首以为乐 其八	[当代] 崔荣江	梅衬晶莹入眼红，妆奁折朵捣银盅。轻描颜色飞明额，饰与君前一笑中。
为群中网友题藏头小诗九首以为乐 其九	[当代] 崔荣江	依依难忘约鸥盟，梦也缠绵到五更。人醒鸡啼犹恨早，懒梳云髻坐平明。
为群中网友题藏头小诗九首以为乐 其七	[当代] 崔荣江	阿阁檐冰两寸微，果然滴冷促添衣。年残犹剩隆冬日，轻雪如花正夜飞。
为群中网友题藏头小诗九首以为乐 其六	[当代] 崔荣江	蝶须一触到花心，舞却枝头谁不禁。玫有腰肢时见瘦，丛中藏却费人寻。
为群中网友题藏头小诗九首以为乐 其五	[当代] 崔荣江	蝶粉轻沾一蕊香，舞衣飞过小篱墙。玫瑰羞见拈花客，丛棘深深几瓣藏。
为群中网友题藏头小诗九首以为乐 其三	[当代] 崔荣江	倩面无须脂粉涂，女儿娇媚似当初。幽兰还赋此心蕙，魂也何时系客居。
为群中网友题藏头小诗九首以为乐 其四	[当代] 崔荣江	萍洲荻白冷秋时，踪杳经年问向谁。倩女思长耽永夜，影身相照水之湄。
为群中网友题藏头小诗九首以为乐 其二	[当代] 崔荣江	自栏杆上拍霜皮，在意楼头去雁时。飞出离人愁世界，墨鸦好著一秋词。
为群中网友题藏头小诗九首以为乐 其一	[当代] 崔荣江	萍身濯水许沉浮，踪迹天涯岂逐流。倩意江河览天下，影形不系一丝愁。
题淡墨所画山水四首 其四	[当代] 崔荣江	一山绕水曲成湾，沿岸枝垂可系船。身在桃园堪避世，心随鸥鸟上云天。
题淡墨所画山水四首 其三	[当代] 崔荣江	何方山水两悠然，一卷春风染洞天。谁动流声惊鹭鸟，元来帆起五湖船。
寄友	[当代] 陈振家	野花野草日欣欣，便到春来总忆君。瀹茗湖阴欢鹄聚，恼人劫火恨星分。遥思颜色频看月，欲寄新声方待云。惭愧书生无大志，荣枯一笑付耕耘。
男儿	[当代] 陈振家	偌个男儿不自强，选来穷僻就荒凉。未酬壮志一身隐，但得豪吟百事忘。竟日侧头聆水韵，有时欹枕赏山光。天恩若肯容愚拙，欲认炎陬作帝乡。
数日阴雨初霁	[当代] 陈振家	连朝春雨滴沙墀，黄菌青芽撒满陂。万壑腾烟山涌动，百泉溅雪水飞驰。清新林气吸收快，柔脆虫声静听宜。风暖溪明清兴动，青苔划破一题诗。
天工	[当代] 陈振家	天公有意快吟怀，总把风光巧剪裁。不断风云穷变化，无边峰岫斗崔嵬。萋萋绿草妆红蕊，淡淡清泉缀碧苔。叶底禽音千万种，不离不即共追陪。
不干	[当代] 陈振家	事不思为事自休，数弓破地榨无油。汗流若注湿通体，日烈如焚炙及头。锄耜欺人须舍弃，烟丝就纸肯频抽。且寻浓荫老榕畔，坐看蜣螂滚粪球。
赚得	[当代] 陈振家	蛮国千山翠臂开，远招倦客入怀来。楼船万里横沧海，茅舍孤灯伴碧苔。驱犊落荒寻荟蔚，持锄采药走蓬莱。终年厮混春丛里，赚得拈花惹草才。
海角	[当代] 陈振家	遍地豪雄孰敢争，逃来海角事农耕。牛怀思我或其类，鸟眼看人同畜牲。所幸山林能共处，各依造化得全生。大家都免忧天塌，群岫巍巍足可撑。
售樵	[当代] 陈振家	卖万斤薪几十钱，阮囊难得此时圆。早忘辛涩千番味，似欲欢呼一百年。昂首墟场挑细布，洗锅厨下待肥鲜。糖糕数块定须买，好看儿童喜到颠。
强风雨有咏	[当代] 陈振家	激雨飘风天地间，纷红骇绿失娇颜。鱼虾斗水强登岭，瀑浪排空势撼山。雷打楹榱庐欲坠，泥封园圃菜全删。穹苍震怒谁能遏，坎坷自甘仍守艰。
见松联想	[当代] 陈振家	笃定丘峦不动容，能持此志只青松。悠闲云片难长驻，高洁仙禽偶失踪。涧水无心留险谷，山花执意嫁狂蜂。谁人更似陈家子，与汝相依伴碧峰。
山间戏笔	[当代] 陈振家	相伴山间繁有徒，不教吟子坐枯虚。乍颦乍笑花开谢，自乐自娱云卷舒。孤月相寻因索句，清风来访为翻书。多情应数檐前鹊，屡到荒斋问起居。
言怀	[当代] 陈振家	烟锄雨笠伴青岑，谷牧山樵养素襟。天上风云随变幻，身边花草借歌吟。茅斋幸有繁枝荫，荒径喜无刁吏寻。放浪林泉辞世扰，此生唯抱翠微心。
元日怀亲	[当代] 陈振家	又是一年春魄生，芳辰更念北堂情。凝思时见鬓霜舞，读信犹添愁感并。难借云车飞粤境，空观鸟影到南瀛。唯朝岭海遥祈祷，活到期颐寿骨清。
晓霁	[当代] 陈振家	晓来红日出青霄，野净山明破寂寥。树碧水清啼鸟逗，风酥雨腻岩花夭。蝶猜蕊湿飞犹稳，鱼恃流宽跃带骄。且趁晴和嘉兴发，携诗觅友过溪桥。
开会有感	[当代] 陈振家	捉鬼全真唱道歌，作场汉子打铜锣。欲思速得高声价，须学狂吹大法螺。南郭无才犹识混，愚公有志足危峨。从来耳食为人性，动口胜于动手多。
扛柴山中	[当代] 陈振家	石径萝蹊云嶂横，败衫破履闯蓬荆。木沈路涩缠绵久，汗渍肩酸饥渴并。已度辙鱼徒贷死，更堪怨鸟唤愁生。欲将心事诉岩壑，恐扰青山闲适情。
得蛇	[当代] 陈振家	概无悲悯佛心情，捉得蚺蛇照样烹。鸡被汝餐难索讨，身遭予手亦公平。岂饶阴狠李林甫，除却温柔白素贞。反正神州正横扫，不如作我肚中羹。
对弈	[当代] 陈振家	两人枯对坐黄昏，目注棋枰手打蚊。三碗饭温空洞腹，一枝烟畅四肢筋。未来日似水中月，过去事如天上云。千古英雄今在否？得将军处且将军。
听鸟有咏	[当代] 陈振家	欲闻林木啭禽歌，自委吟身嫁薜萝。凿破山峦栽薯蓣，掘开云雾搭茅窝。芒鞋竹笠风情富，蒲席菜根诗意多。万算莫如疏放好，铅刀不费用功磨。
诉白云	[当代] 陈振家	同爱炎方山水清，与君厮守在岩坑。共看奔瀑潜龙舞，尽听幽林娇鸟鸣。远别庭闱思念切，遥瞻岭海感伤生。久交若有人情味，岂借云车送一程。
就树吃荔枝	[当代] 陈振家	纵教骏马似奔丸，妃子荔枝无我鲜。浓叶高舒条恣茁，丹珠成簇子匀圆。甫除绛壳光流眼，才送馋唇甜到咽。尤物向来多妙味，此情能不付诗篇。
客怀	[当代] 陈振家	溪光叶影泼茅斋，暖日春风动客怀。色养已亏羞不竞，驹阴如驶尚须挨。恶衣粗食诚无悔，朽貌忮心终失乖。山草山花休见笑，此愁要掘昊天埋。
瀑	[当代] 陈振家	瀑泉夭矫下重岩，宛似银河壁上嵌。素练脱天虹直泻，寒蛟赴海尾相衔。湍锋触地来雷鼓，怪石争趋走鲎帆。欲掬清漪洗尘骨，珠花玉屑满衣衫。
应约南村	[当代] 陈振家	山明野净履晴沙，丽日温柔林影斜。陌草开心初吐叶，村桃含笑已胎花。数声娇鸟溪边树，一缕轻烟竹里家。东主早知故人至，汲泉盥碗沏春茶。
暴雨过后	[当代] 陈振家	苍龙闹罢自归家，扯碎园蔬与护笆。浑水恣流穿坎隙，烂瓜委顿卧泥沙。三餐所赖化乌有，累岁经营剩叹嗟。心境不同唯异类，欢呼遍地跳虾蟆。
自赠	[当代] 陈振家	盘空崇岫郁嵯峨，孑立夕阳思绪多。不齿痴魂游蚁国，绝无铁胆捅蜂窝。逝波汩汩难消受，顽石棱棱怎琢磨。深谷凭谁能解意，自诗自赠慰蹉跎。
代柬答张生	[当代] 陈振家	栖迟穷岛寄颓颜，形近老僧长闭关。淘米清溪惭叹水，斫柴莽岭苦怜山。鱼书未复缘疏懒，鹅眼难筹怎往还。却有骄人酬友句，餐霞人卧白云间。
夏日有咏	[当代] 陈振家	炜炜骄阳醉碧荷，炎炎夏火惬蝉歌。穷追蝶梦漆园吏，大战风车唐吉诃。性合颠狂还任我，运交华盖且由它。天真称意方为宝，执着难医是卞和。
急雨	[当代] 陈振家	花草晴柔朗朗空，惊雷骤起炸霄重。风旋败叶天皆鹊，云涌危崖树欲龙。才见银珠跳叠瓦，霎时白练没群峰。窃思天性近人性，顷刻之间便变容。
物性	[当代] 陈振家	久居林壑见端倪，物有执持君岂知。轻雾欲缠幽岫舞，清风专拣好花吹。辛勤褐蚁忙千遍，闲散青虫荡一丝。人性何曾不如此，各欣所爱志难移。
林邱小憩有思	[当代] 陈振家	人生何必苦多忧，终日营营市上求。四面山环堪寄隐，一庐水绕足风流。溪乡万象供吟啸，云壑千重好静修。趁草酣眠忘日月，清风摇梦过琼州。
木薯	[当代] 陈振家	木薯新藤绕短篱，时蔬簇立也离披。委心纵性看山足，无术谋生食菜宜。乐适农耕犹汉子，愁申抱负便书痴。齐桓已死桓温没，扪虱饭牛能见谁。
菜根吟	[当代] 陈振家	层云萦郁隐青林，听彼好禽鸣木阴。松骨咬崖如铁铸，藤筋陷壁绕峰深。寂寥不改丘岩志，闲静渐忘湖海心。翻觉贫穷倍亲切，从兹喜作菜根吟。
得山鸡有兴	[当代] 陈振家	亡羊失马怅何由，身逐浮萍泛水流。倘是苍冥存运命，便无拘束向歌讴。卞和识玉刖双足，关羽知兵丧一头。猎得山鸡和笋煮，此时真欲笑曹刘。
幽处行	[当代] 陈振家	春山遥望态娉婷，不老岩闱总妙龄。苒苒绿芜镶峻岸，悠悠白鹭落烟汀。独行深旷寻幽趣，偶接清风送远馨。有待蓬茅成长日，岩间也筑子云亭。
雨霁向山	[当代] 陈振家	久雨新晴天见怜，山间薪楚唤双肩。白云横织岭腰半，绿蕨密缝溪谷边。烟景与人无惜吝，清贫恋我太缠绵。古贤都赞渔樵乐，多是囊中不缺钱。
刈猪菜	[当代] 陈振家	才啜贫厨绿芋羹，刈菲采芑走丘坑。颇忘穷迫茹辛味，总系云山放逸情。鹭影投林添岫色，岩风隔岭送溪声。青薇两捆随肩走，顿觉胸中吟草成。
空山	[当代] 陈振家	岑寂空山万壑宁，不由修习也成僧。红尘远隔无明少，白水长流感悟兴。松院珠幡皆妄弄，丹经玉牒岂须曾。闲来幽岫流连遍，微笑拈花已上乘。
穷隐	[当代] 陈振家	人生显晦岂萦怀，啸卧溪岑梦亦佳。听甚圣贤吹大话，不如蔬粟就长斋。狎鸡狎狗恣芳草，种豆种瓜烧涧柴。百载身形弹指过，青青山水好深埋。
急雨即咏	[当代] 陈振家	岔口旋风聚落花，碧溪急雨拨琵琶。初时闲摔水晶果，顷刻频抛玉豆砂。众树联翩翻翠浪，群山一意着鲛纱。老天偶有惊人作，万态千姿难状夸。
访郭荣才不值	[当代] 陈振家	欲寻东俸郭荣才，卅里匆匆入岭来。层岫参差青壁合，曲蹊迤逦翠烟回。一双吟眼观无暇，两只芒鞋已认栽。久叩柴扉人不见，群山四望郁崔嵬。
又逢台风	[当代] 陈振家	皇天翻脸忽成仇，倒卷沧波天上流。雨势似鞭笞脊背，风形如盾压颅头。山林颠顿挽残叶，茅屋纷飞散莽丘。躲去废窑无大计，吸烟搜韵写歌讴。
答书有赋	[当代] 陈振家	长夏山林正寂余，清溪浣手读君书。莫提曩日怀鸿鹄，羞就荒乡说起居。嚼字咬文真鲁钝，谋生治腹识犁锄。夜来灯下修回柬，风送泉声入客庐。
世事	[当代] 陈振家	顽痴王粲苦登楼，洒脱渊明鄙督邮。亚父恨深频举玦，子猷意切即催舟。书经熟读各殊解，运命穷通凭自求。任是灵均骚赋妙，庄生听罢只摇头。
读苏诗	[当代] 陈振家	我爱炎方山水秀，雨林峰壑碧连天。奇崖峻石飞清溜，深树古藤萦翠烟。椰耸晴空虚宇净，沙回礁岸海涛妍。兹游奇绝非浮语，难怪坡公有妙篇。
作活	[当代] 陈振家	作活朝朝岭上行，一肩风雨一肩情。荣华自古多人问，鄙贱谁来共我争。茅宅煤灯敲律句，光身短衩啜藜羹。若非散诞巢沮辈，便到南山谁肯耕。
久寄	[当代] 陈振家	贪竞无求自不羁，云山绕屋养真宜。隐长渐觉尘堪畏，交久诚知物也痴。泉眼窥人情脉脉，萝腰摩脸美滋滋。而今始信林和靖，鹤子梅妻奚复疑。
访友南俸三首 其三	[当代] 陈振家	莫怪缠绵留再三，老天作梗势难堪。溪风忽起似轰鹊，山雨远来如食蚕。鸡尽抓鱼差可贷，瓮空蒸薯也能担。四瞳对视同憨笑，两个天涯穷白男。
访友南俸三首 其二	[当代] 陈振家	远来释渴岂能耽，才摘青椰饮最甘。新米无多供腹足，嫩鸡虽少付厨堪。话愉显见能心契，技痒何妨便手谈。习习山风吹晚照，意惬情闲梦定酣。
访友南俸三首 其一	[当代] 陈振家	烟云溶曳木参参，访旧迢遥上翠岚。映石山花殷似血，浸苔涧水绿如蓝。乱岩空寂客唯我，荒径交萦路岔三。忽闻林间蛮犬吠，试移懒步为搜探。
晨对	[当代] 陈振家	落红委地晓星残，崇嶂千围草阁寒。噙泪残条缘底事？玩花狂蝶不堪看。沉吟未果乱如絮，才写开端揉作团。意绪有时摸不透，每于甘处杂微酸。
乡间	[当代] 陈振家	风静云闲山水清，乡间独处每忘情。岩林寂寂聆蝉韵，岗草青青听犊鸣。鸟去鸟来难尽识，花开花谢不知名。贫穷到骨岂颓废，喜托风骚别有成。
晚归有思	[当代] 陈振家	荷锄默默立斜阳，谋讨乡居意自长。换骨脱胎非易与，翻山越岭只平常。今时吃得黄莲苦，他日能无橄榄香。凡事但须心下乐，船头跑马又何妨。
蓦然有悟	[当代] 陈振家	忧天苦作杞人愚，率性来从丘壑娱。观战何须怜鹬蚌，无才焉用卜前途。雄心壮志事当咒，老子庄生话不诬。且觅清泉洗尘耳，管它君侧闹城狐。
倦卧	[当代] 陈振家	倦卧木床身半歪，柔枝弄影到前阶。钩胶禽语喧深树，叆叇云烟绕远崖。乐得托躯无底谷，胜于跑马长安街。佳人请勿问名姓，莫碍幽栖久旷怀。
往下陈碾谷为修机误摸黑始归	[当代] 陈振家	四野沉沉郁暮云，残晖尽被万峰吞。茫茫荒草没归路，黮黮岩扉不见门。颠跌箩筐鏖乱棘，踉跄脚步战盘根。夜风淅淅萤星烁，笑逐狐蛇一处奔。
牧闲即咏	[当代] 陈振家	仄径欹斜入翠微，游蜂戏蝶满生机。峰腰纷郁云初醉，岩上轩腾树欲飞。牛犊饮溪方独乐，鹭鸶寻食正相依。荒陬镇日无人至，独举柴刀斫落晖。
采药山中	[当代] 陈振家	不辞春夏与秋冬，踏遍周遭百二峰。只为谋生求野药，非因济世学神农。蹈云缒谷搜灵草，下地翻泥索土龙。衣食其端行我道，管教隽杰笑凡庸。
崖松	[当代] 陈振家	虬根盘郁抱苍崖，箕踞峰巅恣逸骸。看惯云涛横宇内，未将霜雪介疏怀。临风每自动吟兴，见鹤长招结友侪。老盖千年青不减，气容直欲压千槐。
苦热有吟	[当代] 陈振家	造化洪炉鼓不停，辣风熨草似毡平。涣肌酸汗出如注，烙体炎晖触似烹。夸父相逢应烁舌，悟空久困也熏晴。雷公乏力苍龙老，偶向云头叹数声。
快哉风	[当代] 陈振家	林云散翳逐风翔，草穗轻摇初透凉。岭树动情先发兴，野花如醉暗传香。喜它穿透松岩隙，爽我洞开茅草堂。宋玉兰台胡诌甚！何分百姓与襄王。
贪弈归晚	[当代] 陈振家	蒿艾菁茅村路香，芒鞋短褐晚风凉。人空丘垄余畬火，鸟逐山林埋夕阳。叨扰一餐因友爱，趱行卅里为棋忙。诚知顽骨终难矫，任笑男儿不自强。
台风过后有赋	[当代] 陈振家	狂飙过后事堪嗟，撞突掀扳乱似麻。沟壑忽排痾肚痢，峰峦如患癞头疤。败庐散草随洪浸，秃树残柯聒老鸦。唯喜一痕春尚在，斜枝卧水正开花。
蓬扉	[当代] 陈振家	终年从未掩蓬扉，一望萧然无隐微。残破床摊蔫被席，歪斜壁挂败蓑衣。已容觅食鼠蛇过，岂禁串门蚊蚋飞。肯视禽虫作邻曲，相怜相托共生机。
日暮山间	[当代] 陈振家	寒树溪烟一抹青，山收飞鸟入空冥。岩风淅飒惊枯叶，丘廓崎岖烁乱萤。幽砌鸣虫啼切切，冷泉咽石啜泠泠。天公忽放云中月，启我吟思抒性灵。
深处行	[当代] 陈振家	崇峦莽渺罕人行，榛棘交横椤蕨青。崖壁中空翻激瀑，樟椿老大聚飞翎。枯藤挂树野猴啸，腐叶埋山岚气腥。今我形如太荒怪，幽深何处不身经。
苦热不雨有咏	[当代] 陈振家	尽刮热风人腻歪，空雷不雨老龙乖。草花偃卧平如熨，云瘴昏茫散作霾。人倚林丛神渐困，气蒸珠汗手频揩。皇天惯是欺贫弱，曝死嗷嗷未腐侪。
寂夜	[当代] 陈振家	日黑山深心念摇，寒林断续哭鸱枭。昏黄萤火飞丘坎，惨白蟾辉浸草寮。恨甚欲祈天速老，闷深竟盼鬼来聊。青灯如豆半明灭，静数逐风枯叶凋。
卖薪有得	[当代] 陈振家	竟岁斫薪还卖薪，辛勤总为度生因。窃欣地庇不同物，更幸天怜各样人。吟魄得逢山水醉，疏怀翻觉困穷亲。道心应自闲心出，安乐非关富与贫。
锄畦	[当代] 陈振家	雨后天清万象虚，望山看水植家蔬。涧流屈曲勒阴篆，岩径盘陀走草书。远树涵云浮蔚蔼，杂英散绮洒丘墟。锄飞土踊群鸡绕，能不悠然爱我庐。
答名龙	[当代] 陈振家	朵云越海落荒林，读得殷勤一片心。顽散堪投岩下迹，逍遥但爱树间音。菜根滋味吾能惯，潭水交情君见深。遥望枌榆思旧雨，天长水阔费沉吟。
审山二首 其二	[当代] 陈振家	八面峰峦横太清，嵚崎千变挹还迎。石窿丑黑遮苍藓，草色单纯缀杂英。绿叶里闻岩鸟啭，白云中听涧泉鸣。青山默示作诗法，兴象玲珑美自生。
审山二首 其一	[当代] 陈振家	千重峰壑不愁予，造化经营自有书。层壁留空巢野鸟，纤萝织屋寓山猪。雨收泉窍归沧海，云寄林峦贮翠虚。治及无为诚善法，不须加减与乘除。
琼涯春雨	[当代] 陈振家	绵绵细雨似虾须，山隐虚空看近无。树上悄然分败叶，草头乏力挽垂珠。诚知此际宜芳醴，自笑平生别酒壶。枯坐床头偶对镜，痴看一颗好头颅。
登绝眺远	[当代] 陈振家	万里晴云拥晓暾，山襟水带舞乾坤。数条白练嵌深谷，一抹苍烟没远村。翠嶂星罗朝绝顶，绿涛奔涌赴天门。国家兴替川陵在，处处欲招骚客魂。
山中逢巨蝶	[当代] 陈振家	一蝶飞来大似窗，遭逢狭路意仓惶。轻摇两翅摧黄叶，闲转双睛泛绿光。顿觉腥风奔面颊，倒抽冷气缩肝肠。归来疑虑总难析，遮莫逍遥漆吏庄。
自衡二首 其一	[当代] 陈振家	自判身家岂简单，知人容易自知难。无鹅卵胆休谋将，缺铁心肠莫作官。诸葛才高仍失算，东坡笔妙屡遭弹。拙材勿去问名位，做个农夫也足欢。
自衡二首 其二	[当代] 陈振家	不王不相不公卿，一介布衣须认明。劳作谋生皆本份，扶犁耘籽是前程。省为一事权深远，免虑千秋记姓名。过几十年归物化，后人谁识汝尊兄。
咏琼人吸水烟筒	[当代] 陈振家	南溟海岛有神仙，赤足优游炎水边。金叶剪成云絮后，红鸾飞落玉山前。等闲吹气起鲸浪，信意嘘风弥嶂烟。拨弄乾坤消遣罢，乜斜醉眼色陶然。
苦旱	[当代] 陈忠平	云纤久难集，旸谷赫无伦。赤蚁欢焦土，鲰鱼愁辍津。剧惜雩台圮，空将蒿目瞋。谁戳高天漏，沃霖分渴民。
苦旱	[当代] 陈振家	赤日炎炎无片阴，红芳绿秀已难寻。千山死寂鸟音杳，万涧枯干石齿森。上帝所为何用意，小民谁识睿谋心。几时可罢高温炙，普洒关河万里霖？
辛卯初夏喜雨	[当代] 陈忠平	乳燕讶风骤，倏焉携雨来。渚洲逃困鲋，蛙蝈起欢雷。油籽熟收尽，稻苗迟未栽。天心如不虐，复把庆云催。
寄贶醉妹令旦	[当代] 陈忠平	访道不知处，翻令眷念深。青溪夹翠嶂，凤鸟依梧林。日与云舒捲，夜同猿啸吟。傥能携一梦，蚁盏话初心。
仙居 其六 李宅民居	[当代] 陈忠平	峡口寻车道，幽深别有村。烟炊起青碧，篱落走鸡豚。花簇眠牛地，溪流御史门。糖茶待客好，尚古民风存。
元韵酬答春蕊兄元夕诗见示	[当代] 陈忠平	倏开云一罅，雾月接灯妍。春意寒难定，毂尘嘈未涓。思幽凭梦远，信捷任居偏。鸥鹭脩同契，曷忧时与年。
蕙若生辰恰当除夕贶之	[当代] 陈忠平	万物待新生，吉辰斯日最。梅花馥冷芬，兰若蕴清气。烛粲雪窗红，篆凝绛纱翠。屠酥同寿君，户户有人醉。
雪后上班道中	[当代] 陈忠平	积雪几盈尺，乾坤一统寒。朱轮飞溅秽，綵帜冻黏竿。瑟缩役人踬，嬉娱童子欢。道中无殍骨，宜作瑞徵看。
寄绿烟芳辰	[当代] 陈忠平	文章偏好古，声气广相求。不让须眉志，长怀家国忧。蚤梅催破腊，宝婺照飞瓯。一网能传语，何须望雁楼。
闻皎月将调蕲春文化局诗以勉之	[当代] 陈忠平	腊残春不远，好讯忽焉来。汝愿终能遂，吾怀亦稍开。从今止旁骛，藉此展长才。想见盈盈月，清辉满砚台。
寄贶高秋右迁	[当代] 陈忠平	蟠潜只待时，破茧终成蝶。盛服带熏风，光仪生素靥。柔肩有荷担，凡事无专辄。任彼浊清流，端方皆利涉。
雪夜	[当代] 陈忠平	长街何寂寥，乱影自低簌。凛凛起清氛，真能舒积郁。树高枝更寒，檐矮鸟宜宿。天岂识朱门，一时俱白屋。
寄红叶海拉尔客中	[当代] 陈忠平	忍与妻儿别，孤身入苦寒。边风吹梦碎，长夜觉衾单。莽漠啸辽鹤，清凄摧客肝。行囊书可在，解释一时欢。
仲冬游小矶山三首 其二 答农友高君置筵依齿分得十一真	[当代] 陈忠平	鸡鸣门启早，企伫认车尘。鲜橘佐香茗，清泉煮活鳞。不胜杯酒醉，殊感古风淳。几度殷勤嘱，来年趁好春。
仲冬游小矶山三首 其三 登矶	[当代] 陈忠平	奋足沼泥中，丘山相鼓舞。甫惊宿雁洲，曩折过帆处。只道立身难，曷知逃世苦。渔烟接市廛，触目皆王土。
仲冬游小矶山三首 其一 闻约	[当代] 陈忠平	久闻西郭外，水国有灵山。长浪鱼相激，高风鹤与还。振衣苍磴上，抗志白云间。仙迹或难问，潜盘一日閒。
寄远	[当代] 陈忠平	云沈雁声冻，霜气漫孤台。彼路长伊阻，此愁遥自来。萧骚还渺漠，跂立复徘徊。嗟有我知己，郁怀深不开。
九日 其二	[当代] 陈忠平	莫嫌山不峻，纵目及遥天。秋影如人瘦，寒声让雁先。波浮苍野阔，日落夕云妍。一塔无端起，风华欲迥然。
谒旧山	[当代] 陈忠平	传言真福地，孝子结茅茨。为护亲眠稳，自将蚊喙滋。千秋山色故，一霎世风移。寒落萧萧叶，燕乌何所之。
九日 其一	[当代] 陈忠平	岂为拿云便，绝怜高处寒。科头宜兀立，落帽且旁观。危石鹤同啸，幽芬菊自餐。临风襟一裣，日外更重峦。
秋兴	[当代] 陈忠平	秋阳颓不堕，兀兀照寒新。野唳哀鸿疾，城过社鼠频。苍林犹弄艳，霜叶欲迷人。十月初元动，如何浪说春。
秋感	[当代] 陈忠平	天存恤人意，拟为世消炎。未待饕蚊灭，已招秋扇嫌。乱云响山表，残日奋潮尖。浑怕乾坤覆，清风价不廉。
暮过汎宅	[当代] 陈忠平	鱼鹰分浪赤，烟外老秋阳。犬吠渔灯暗，露滋虫语凉。蕉心风更剪，荻影月偏霜。莫向罟师问，何由不返乡。
秋湖远眺因念重九之约寄怀江春兄沪上	[当代] 陈忠平	湖山终破阴，日晕尚涔涔。野菊摇初蕊，浮云动远心。萧骚芦岸白，溟漠水烟深。若怜之子意，凉飙举越禽。
粤中纪游 其四 越秀山镇海楼	[当代] 陈忠平	日挂檐牙碧，阴晴六百年。一江舒白练，万宇缩青田。人似云中鹤，眸横海上天。炮台依旧在，只不识风烟。
粤中纪游 其三 登珠海石景山	[当代] 陈忠平	市深妨远目，直上石峰巅。转首楼如棘，披云日在肩。江流侵湛海，鸥梦锁重烟。要待盲飙举，潮尖一叩舷。
粤中纪游 其二 谒孙中山故居	[当代] 陈忠平	百载旧蓝图，赫然犹在壁。民生逢不辰，公去叹何急。溽气闷青天，噪蝉欢赤日。踟躇凉殿中，胡以汗衫湿。
江东行吟 其七 无锡寄畅园	[当代] 陈忠平	湖山腾一角，筑得此幽园。石砌狮形怪，碑陈龙迹繁。游鱼拥荷伞，古木及泉根。客履匆匆过，何时细品论。
江东行吟 其五 京口西津渡	[当代] 陈忠平	大江遥在望，万里泻云陲。浪挟泥沙走，津趋岁月移。天心元叵测，人欲况难持。负手徘徊处，他年泽未知。
江东行吟 其四 京口招隐山	[当代] 陈忠平	山偏即招隐，何必更崔巍。林出紫檐角，磴披青藓衣。琴心悬壁古，花影簇烟微。绝好读书地，王孙去不归。
江东行吟 其一 江阴道中次韵答海楼迎客诗	[当代] 陈忠平	为践兰亭约，千程扶梦来。青衿风雨客，碧酒水云台。即此收嘉气，将之濯俗埃。江声催我和，肯惜不才才。
绮萼	[当代] 陈忠平	绮萼纷纷堕，飘零一霎烟。魂游将底处，序转正嘉年。颓坐残枝下，冥搜大梦边。迩来风雨疾，舜日合相怜。
答苦庐兄辱书拙作山妻二首见寄	[当代] 陈忠平	腕底风云走，龙蛇矫欲狂。将来悬白壁，弥久溢玄香。好映兰灯净，堪追绮梦长。心弦时一触，倍使惜糟糠。
丰城笔会四首 其四 剑池	[当代] 陈忠平	掘得螭纹古，寒芒蛰久微。未经青石砺，已化白虹飞。碑勒月池在，劫移人世非。但期长啸里，有客斩蛇归。
野花	[当代] 陈忠平	谬种随风播，芳菲率意成。任凭村女摘，不与上林争。入市品嫌杂，夹书香自清。四时诗眼饱，何必尽知名。
遥贺红叶竹子弄璋之喜	[当代] 陈忠平	好雨熊投梦，天教降石麟。悬弧安簟稳，汤饼试啼新。从此绵瓜瓞，即今知苦辛。遥瞻竹轩里，题叶有传人。
丰城笔会四首 其一 次韵奉答剑川兄江右诗社丰城雅集延宾诗	[当代] 陈忠平	剑江春浩荡，繁锦待谁收。凤管鸣伊甸，龙光迸此州。藻摛红杏雨，簪盍碧云楼。庶可劳筋息，花间一逗留。
丰城笔会四首 其二 奉和仰老邀茗诗	[当代] 陈忠平	春酲何以解，七碗压千樽。凝篆茶烟细，拥窗花气蕃。人情真可啜，韵事不须敦。谈笑清风里，缁尘澹一痕。
丰城笔会四首 其三 偕游丰水湖公园有和合塔与状元楼并峙予独敛足塔下	[当代] 陈忠平	一塔攀天起，檐牙矫欲翂。罡风当八面，文气壮三分。仰首思齐鹤，回身羡采芹。徘徊惭陋质，不敢上拿云。
除夜雨催诗寄贺新春	[当代] 陈忠平	烟花喧不夜，有脚自来春。北雁分寒去，东君赉梦新。满斟团岁酒，一醉顺天民。祈祉何为荐，催诗腊雨频。
元日逢西洋情人节戏题	[当代] 陈忠平	元日逢洋节，人知春不知。馀寒风未软，结梦柳难丝。雨意云千幻，冰心网一涯。可怜伊妹尔，载得几多痴。
元夕游春湖月昏朦	[当代] 陈忠平	饮罢团灯酒，游人作蚁行。闹春花尚冷，傍水草先荣。遍地燃香燄，高天放孔明。莫嗟云蔽月，斯世正清平。
腊烟	[当代] 陈忠平	腊烟沈岁杪，丝鬓引愁长。云欲度春讯，风偏作雨狂。生涯多况味，一种是苍凉。何以销寒气，莫教撑在肠。
舶来	[当代] 陈忠平	舶来新主义，何必识弯弓。地覆三山倒，天翻一帜红。秦皇只灰简，魏武亦雕虫。赫赫廿六史，孰堪当此雄。
立春次夜二首 其二 将晓雷声忽作复起抠诗	[当代] 陈忠平	阳生寒未尽，何事动惊雷。抛枕衣歪著，倚灯诗又催。才怜千里雁，转惜一枝梅。雨急春难寄，旅人回不回。
立春次夜二首 其一 雨窗闻雁有寄	[当代] 陈忠平	吹雨北风疲，追烟南雁起。閒窗动远情，幽夜分寒味。一霎过春边，千程如梦里。点头莺燕逢，何必更知己。
夜邀红叶过舍即电学炳兄清晤	[当代] 陈忠平	雨霁夜初煖，合该延客时。筵邀固难愿，茗坐莫还辞。既结乡情厚，况耽吾道痴。年年同此聚，何必约幽期。
立春日寄远	[当代] 陈忠平	丝雨绵如织，试将春影团。烟花摇碧酒，歌吹彻朱栏。盈剪愁嫌细，折枝梅恐残。徘徊谢楼上，雁度梦云寒。
于振洋兄画虎嘱题	[当代] 陈忠平	卧云疑怪石，佔地自然雄。闪烁寒眸射，咆哮白额髼。满林惊魅影，一爪带悲风。莫许威滥借，翻令笑尔虫。
寄怀绿烟并贺芳辰	[当代] 陈忠平	两晤缘不薄，七年诗梦深。湘云长在念，伊网每相寻。岁晏动梅信，风寒逗鹤吟。雪光盈满手，清漱月牙琴。
小晴	[当代] 陈忠平	久困书斋小，天饶一罅晴。剩云犹酿雪，寒鸟漫争鸣。且步长街外，因怀閒客情。郊林尽摇落，好让梅孤清。
雨夜	[当代] 陈忠平	觎破窗帘薄，寒氛不肯收。一灯孤似豆，漆夜黯如囚。舂梦风兼雨，滴阶长且悠。倚床诗在抱，聊以析吾愁。
梅梦四首 其四	[当代] 陈忠平	香气侵灯晓，孤山梦一惊。曳枝春妒我，化雨孰怜卿。风骨非关傲，乾坤只许清。且偕冰雪隐，那管蝶心情。
冬雨	[当代] 陈忠平	十月阳初动，寒云噬暖流。雨声催竹和，蕉叶替风愁。或道旱能解，谁知耕已休。莫如飘作雪，岭上待梅俦。
梅梦四首 其三	[当代] 陈忠平	廫夜动幽思，溪头寻旧盟。临风凭卓立，弄笛且孤鸣。瘦骨不相弃，枯肠赖汝撑。真当沈一醉，杯酒照平生。
梅梦四首 其二	[当代] 陈忠平	不必殷勤护，经寒乃长成。一枝新腊破，十里暗香倾。独许松和竹，相怜我与卿。黄昏传密信，莫把世人惊。
梅梦四首 其一	[当代] 陈忠平	久怀林下志，检点梦心情。五亩宅能买，一溪云自耕。枝经风剪直，霜殢月痕清。更待雪华动，萧窗书几明。
江春兄以出群格作郊行诗见示次韵奉答	[当代] 陈忠平	家道颇相类，慨深诗易成。红羊劫身在，青简灶灰倾。终究归人境，那堪论世情。剧怜霜月迥，寒漫读书灯。
偕江春兄郊行	[当代] 陈忠平	大道尘嚣甚，折身荒径寻。郊烟堪拾梦，薄汗且开襟。触目嗟农政，论诗洽素心。零星牛矢散，拥鼻自沉吟。
物繁	[当代] 陈忠平	物繁无尽数，各备用之才。梧叶生高响，清风起草莱。花供斑蝶饱，鸟识白云哀。造化既如是，胡为心自灰。
环大东湖独行四首 其四	[当代] 陈忠平	催霜风再起，收拾倦尘心。落木朽难杖，夕阳寒易沈。却看灯影沸，复入市喧深。不作明朝约，烟霞尚在襟。
环大东湖独行四首 其三	[当代] 陈忠平	行行觅荒径，野棘欲牵襟。石发翠先绝，杉针红未深。时难逢逸士，偶可听霜禽。小坐萧亭里，人庐隔几寻。
环大东湖独行四首 其二	[当代] 陈忠平	整衣方键户，倏忽转沈阴。不复察云色，何劳试我心。小桥横浅水，大道贯深林。轿车时过侧，幽独颇难寻。
环大东湖独行四首 其一	[当代] 陈忠平	天解寒人意，双休故放晴。暂忘多事累，又拟独身行。应有风随侍，岂无鸥待盟。要向沧波上，借得一分清。
负暄	[当代] 陈忠平	我居幽巷底，日脚午当门。捧卷叩先哲，倚墙承薄暄。邻家童逐戏，檐角鸟争喧。些许风无碍，皇天未寡恩。
答江春兄清游之约兼致荣森学炳诸君子	[当代] 陈忠平	岂无閒去处，耽此一丘峦。况是知音恤，不教游屐单。泉流穿石古，趺坐味云酸。我且蓄清思，免搔吟鬓残。
赋得新雪	[当代] 陈忠平	北风吹梦裂，彻夜响栏杆。汉瓦浮新白，尧天入苦寒。拥炉书读易，出户路行难。独喜烟光里，尘污不稍瞒。
周日小晴约诗友不果独步南山	[当代] 陈忠平	诗朋招不至，独步小晴峦。草色照云白，风声吹日寒。车多行似蚁，鸥懒缩如馒。稍可湔吾臆，鄱湖水未乾。
晚过冬湖即景	[当代] 陈忠平	风敲凉日响，霜气坼云层。白岸新烧秸，苍山早露棱。洲荒远鹰目，水浅下渔罾。向晚过浮宅，鲜鳞隔饭蒸。
新得楼居诗适闻秀禾乔迁聊为赠	[当代] 陈忠平	未有青山买，楼居亦何碍。遥瞻市若枰，近触星如海。清梦枕诗书，盆花成世界。沽屠任四邻，敛手纷纭外。
送秋	[当代] 陈忠平	霜天雁字稀，苍影横塘瘦。絮化不根萍，烟沈勾梦柳。萧萧笛破风，漠漠云寒岫。收拾惜秋心，封藏菊花酒。
晨起	[当代] 陈忠平	长夜宜长梦，无端梦不成。宿烟分鹤影，晓月动鸡鸣。贪早霜痕重，尚寒游屐轻。踏寻秋足迹，待与雪梅盟。
寄秋	[当代] 陈忠平	素心怀素志，逐我炎炎世。寒瘦外无情，酸咸内有味。剪愁幽梦中，倚醉清芬里。最惜鬓边霜，深镌秋记忆。
戏题燕山秋雪答于振洋兄索句	[当代] 陈忠平	秋云化屑飞，借得北风帚。信是地呈祥，莫疑天作秀。燕山忽大同，社鼠皆乌有。冽冽此清时，群黎竞呵手。
秋意	[当代] 陈忠平	玄阴积萍末，喷作射眸风。才逼秋阳白，复催霜野红。孤洲千笛起，万里一波通。漫拾飘零叶，试招来去鸿。
小石源雅集听雨索题时余握别汝启兄月馀未逢斯盛	[当代] 陈忠平	南云方作别，一霎转深秋。又报石源里，分杯剪烛幽。蕉风动清响，诗雨释閒愁。惜未假身便，重兹雁背游。
遥贺南昌诗词学会成立答云海兄嘱	[当代] 陈忠平	秋风翻故郡，滕阁拔吟旌。槛外江流古，渚边鸥鹤情。赤心从此托，韶管向谁鸣。新酿菊花酒，遥将青眼倾。
月夜又得	[当代] 陈忠平	玉壶冰贮满，溢寒移影清。欲折云中桂，翻招海底鲸。大梦醒无觉，幽风渗有声。孤星悬一角，不惹月华明。
孟秋登矶山	[当代] 陈忠平	山形不妨矮，要在立峰尖。堪抱浮云脚，况开秋眼帘。楼增城自大，湖小陆新添。负手巉崖上，寒风欲动襜。
菊	[当代] 陈忠平	猎猎西风里，霜心结蕊清。野丛孤月卧，瘦影素烟横。不为黄巢种，岂因陶令名。真香与真色，寒士竞相盟。
月夜偶成	[当代] 陈忠平	息网扪襟坐，烟花缭眼新。茶和秋味煮，霜藉竹痕匀。落桂寻无地，幽蛩泣有因。可怜今夜月，曾照汉时民。
玉楼春	[当代] 陈伟	西楼醉倒人天远，衣上酒痕红浅浅。蜻蜓惯去逐飞花，点破一池春欲溅。旧欢零落天涯晚，波外烟愁随意剪。百年能得几凭栏，怜取风前双语燕。
病卧四首 其四	[当代] 陈永正	那得忘年日，心头事事真。月生将彻夜，迹往讵如尘。代异吟枯树，劫馀失旧身。不应苦相待，虚白似萧晨。
欲采	[当代] 陈永正	欲采兰谁与，风波五月寒。飞花原有地，近泪已应乾。寞寞孤欢尽，拳拳故意难。十年去来事，真向逝川看。
病卧四首 其三	[当代] 陈永正	寒气还侵被，千方作好眠。危心终失计，无事幸经年。灯尚明明著，情其惘惘迁。便拚今夕寤，来抚十三弦。
病卧四首 其二	[当代] 陈永正	迟月不到户，夜分方照除。瞻望常自好，迢递定无殊。独立移谁影，閒摩得此颅。最圆前度别，岂但有盈裾。
病卧四首 其一	[当代] 陈永正	不食亦不读，悄然阶月生。眼花无复望，骨立忍忘情。凉共馀辉入，灯仍宿昔清。自闻牛斗后，万事未分明。
东望	[当代] 陈永正	东望欲何待，萧条生远悲。十年君竟去，一掷我宁辞。深盏休频注，清琴有故思。凉生水南树，似觉动疏帷。
问寂园老人疾	[当代] 陈永正	苍莽岭云在，飞腾千里俱。风高唐以上，骥老海之隅。若许随鱼尾，终期得蚌珠。南郊晴好日，杖起饮茶无。
冬至和刘逸生先生	[当代] 陈永正	高阁公仍卧，疏棂自进风。名成谁竖子，代不数英雄。斯意何能白，微阳独坠红。龙门休怅望，寂寞岂孤桐。
许培根晨醉过访	[当代] 陈永正	非万不得已，人谁生此心。老梧留寸叶，分恨与千林。蹀躞故山雨，悲凉沧海音。许郎醒复醉，因以罢清琴。
晨菊	[当代] 陈永正	谁令有情见，今朝寒更新。自荣无奈色，深慰暂醒人。上国十年事，一花何限春。满林叶凋处，风住得微闻。
江楼晚饮呈胡老	[当代] 陈永正	风力小楼峭，快帆当面过。波生时可奈，酒暖日亡何。浅醉凭谁劝，清言为我多。胸中坚垒在，相对郁嵯峨。
病起怀诸友古健青下放作船工 其九	[当代] 陈永正	岁月江河度，长愁损汝身。高帆收苦雾，远梦改青春。终古波空荡，英年气自振。此生浮亦幸，真不分沈沦。
病起怀诸友刘斯翰务农增城作赤脚医生 其十	[当代] 陈永正	增江郁深雾，之子宅岩隈。森爽能凝骨，刀圭稍试才。有朋城亦好，得路汝须回。佳句如新荔，何妨一雨催。
病起怀诸友刘斯奋远流海南未归 其八	[当代] 陈永正	暝色中原迫，南荒匿此身。逢鸥疑自海，游子莫惊尘。高视竟何见，危言知我真。几时开片月，天水荡无垠。
病起怀诸友李筱孙居斗室作画不辍 其七	[当代] 陈永正	应俗君真耐，閒言任往还。故家馀素墨，立壁满江山。意在长天外，工于信手间。朝来沽酒美，持以写朱颜。
病起怀诸友梁鉴江时以白话诗见示 其六	[当代] 陈永正	出户送残夜，幽思谁与同。奇花春始露，虚幔晓垂风。无用书还读，难言句自工。依违馀辈事，独倚海霞红。
病起怀诸友周锡䪖挟巨幅山水来命书大字 其五	[当代] 陈永正	自我频经事，知谁独肯来。盘盘天下念，郁郁卷中开。水碧古时血，山幽何代材。画图须改色，岁月却生哀。
病起怀诸友王钧明过我共赏褒邪拓本 其四	[当代] 陈永正	日抚摩崖刻，招吾得两痴。读书妨百事，负米计娇儿。语妙人无迕，谐多意益悲。相寻风雨夕，煮茗慰栖迟。
病起怀诸友区潜云来论书自称鄙人 其三	[当代] 陈永正	有癖如吾疾，传闻一世违。两皆无可药，三复各忘机。食肉汝真鄙，挟雷时忽飞。直须行万里，不碍铁山围。
病起怀诸友刘峻以新诗寄赠 其二	[当代] 陈永正	坏檐惊雀出，弃我入江云。清句缀蛛网，好风支倦身。相忘都几夕，一念但斯人。满眼朝晴意，东山日又新。
病起怀诸友刘佳有携束菊探疾 其一	[当代] 陈永正	室虚风乍得，伏枕独难任。病不思馀子，花谁遗故心。抱芳终落寞，顾我但沈吟。欲共南轩望，云开海上阴。
夜思七首 其七	[当代] 陈永正	可持唯有恨，欲以问清江。芳讯辞多悔，兰旌日久降。海涯容谢罪，天末自开缸。一酹相携地，还依寂寞邦。
夜思七首 其六	[当代] 陈永正	雕梁双燕去，香径剩新泥。忍避吹花地，能忘听雨时。三年何限泪，二月最繁丝。悄坠裳间带，飘摇不可持。
夜思七首 其五	[当代] 陈永正	锦鳞才十二，卢家水绕堂。哀弦临晓绝，细意借春伤。垂涕非年少，浮云比恨长。何当朝日丽，不复照雕梁。
夜思七首 其四	[当代] 陈永正	几多堤上柳，傍水为何人。恻恻同心折，垂垂异色新。旧条长结爱，青眼各酬恩。翻作无期别，何须托锦鳞。
夜思七首 其三	[当代] 陈永正	故关循五岭，白璧誓三河。山老已成砺，带宽犹有波。雨风灯晤对，花叶鬓销磨。莫问春馀事，年华剩几多。
夜思七首 其一	[当代] 陈永正	夜思遥天外，危魂举复沈。幔轻春易入，衾重怨将深。脉脉寒花静，明明好月临。羁鸾误初曙，舞罢引遥音。
夜思七首 其二	[当代] 陈永正	遥音谁可寄，花露坠楹间。非梦疑香在，行云掠枕还。欢残销不尽，笑浅念都难。四壁遮灯卧，何殊隔故关。
重九寄永滔弟	[当代] 陈永正	江国亲知少，秋花放较迟。地卑忘九日，人去到今兹。舌齿馀吾在，飘摇替汝悲。据桐看坠叶，封弟辩何辞。
定寐	[当代] 陈永正	定寐凭秋雨，翻波栗远魂。却来寻梦地，元是过江身。老魅犹窥径，长车已绝尘。几时沧海客，同赏九州春。
冬至	[当代] 陈永正	在家仍是客，愁绝杜陵人。坐觉朝如晦，难言伪即真。望梅犹笑我，隐几待忘身。寒动残灰日，前车辙莫循。
海上	[当代] 陈永正	海上双鱼至，烹之字半磨。可能因溅泪，不独为惊波。离索君犹待，栖迟月自多。清光孤照夜，息影梦山河。
干校归为锦儿作三首 其三	[当代] 陈永正	刻骨只一语，君休江上行。伶俜怜共命，蹀躞忍平生。眦裂鸢终堕，灯深相尚荧。壮图真欲负，宵雨又波声。
干校归为锦儿作三首 其二	[当代] 陈永正	铩羽独栖夜，喜悲逢故人。窗虚囚冷月，椒唼得奇辛。亲在死何敢，天遥呼未闻。却来寻梦地，元是自由身。
燕	[当代] 陈永正	自尔翩然去，梁泥每化尘。未能除一室，岂易挽三春。因忆江南野，差池别故人。呢喃如梦语，池畔草初熏。
干校归为锦儿作三首 其一	[当代] 陈永正	梦尽仓皇夜，归仍偃蹇身。毁车原不悔，留命殉何人。镜里颜如墨，唇间气尚辛。此心仍少日，唯似白鸥驯。
读康德宇宙发展史概论	[当代] 陈永正	浩渺始何代，星云终古流。空蒙生海月，寂寞坠欧洲。人去菩提径，尘飞水国秋。种桑如可待，微命也须留。
轻幌二首 其二	[当代] 陈永正	嘉树时当径，游丝每罥身。待花莺预梦，照水锦流云。斜领低仍见，微涡笑始分。杜郎非冷面，心上有秋尘。
纪梦七首和定庵 其七	[当代] 陈永正	偶为尘土客，不羡太清家。世短元荒幻，心通异朅伽。奇文星作字，双笑泪拈花。无限时空浪，微茫一海沙。
春云赠别容新霞	[当代] 陈永正	花重晴霞薄，春宽腻水消。未成幽榭雨，来拂霸陵条。别馆浓铺枕，萦山细减腰。自怜无月夜，微醉度河桥。
轻幌二首 其一	[当代] 陈永正	轻幌随香动，残灯似水清。两开花失望，初曙月难明。尘土燕支色，江关雁鹜声。不眠非有待，艾叶误兰情。
纪梦七首和定庵 其六	[当代] 陈永正	无令良宵尽，流阶月似环。瓶笙喧众籁，锦帐邃重关。假寐觇眉际，閒言度鬓间。沈埋今古气，夙愿尚他山。
纪梦七首和定庵 其五	[当代] 陈永正	翻覆情难再，酸辛久岂堪。向人妆自巧，共命誓犹憨。便许馀春得，还如故意酣。忽惊繁露落，蘅芷望江南。
纪梦七首和定庵 其四	[当代] 陈永正	天老芳菲在，閒情各不同。凭肩烟雨外，扼腕啸歌中。缱绻双鬟绿，飘萧一簇红。何人遵大路，揽袂独临风。
纪梦七首和定庵 其三	[当代] 陈永正	花怒秦时色，鸾飞哕不闻。骚香深堕雾，巫雨苦留云。银浦成生别，珠光彻夜分。坐叹垂羽翼，略似鲍参军。
纪梦七首和定庵 其二	[当代] 陈永正	龙吟空旦暮，激楚变微音。别有难言处，终怜不寤心。遥山窥古黛，琐户閟清琴。忍泫猩红涕，蛮花又满林。
纪梦七首和定庵 其一	[当代] 陈永正	仙蝶飘兰烬，华光忽满床。魂升方汗漫，眉送宛清扬。众女深深妒，重帘燕燕亡。谁家郁金户，旧筑剩雕梁。
梦断	[当代] 陈永正	梦断三山路，魂依一息身。蹈海辜前誓，书空念故人。雨晦天仍晓，灯寒影自亲。何须永今日，千载在斯辰。
了了	[当代] 陈永正	月落重檐梦，莺还五岭春。几时香作雨，一别事如尘。了了成今日，茫茫误此身。当时江畔立，悔不逐行云。
未许	[当代] 陈永正	未许人同定，应怜夜独支。依微闻自语，遗弃复奚辞。花坼冷无色，梦残香片时。平生忧岁暮，不惜有离悲。
至日饮刘氏残黎楼	[当代] 陈永正	展笑开东阁，披襟接晚风。寒灰动今日，爱客得春红。长策终难问，深杯且暂空。小儒工饮啖，此意我能同。
赠别吕君忾五首 其五	[当代] 陈永正	经乱尚思动，深知来日难。地从烟岛绝，水为客星盘。异域君聊适，家山夜未阑。此行须得意，一笑海天宽。
赠别吕君忾五首 其四	[当代] 陈永正	一水盈盈望，南飞雁欲辞。爱身吾岂敢，分手各何之。暗阻萤能引，潜行意自悲。故乡何日见，留恨话今时。
赠别吕君忾五首 其三	[当代] 陈永正	空山劳想像，大路亦崎岖。绝岸多微径，清江有逝鱼。含凄波向夕，映梦月仍虚。寂寞图南意，飘帏几叶馀。
明岁	[当代] 陈永正	明岁祖龙死，山神言竟虚。韩椎空搏浪，晋野费枯鱼。悄悄盘成括，时时碧换朱。千秋议功过，当世但欷歔。
赠别吕君忾五首 其一	[当代] 陈永正	六载须臾忍，流年得我惊。山程思雁侣，海色动鸡鸣。吞吐鱼龙意，浮沈天地情。谁怜公竟渡，独寤听江声。
赠别吕君忾五首 其二	[当代] 陈永正	漂泊英年事，浮生未敢安。裹粮须十日，冲雨越重峦。堠密群鸦警，波深六月寒。后来如有问，莫道此行艰。
秋气	[当代] 陈永正	秋气日淩冽，我犹耕野中。畦生三尺草，蔗响一朝风。释耜坐荒埝，瞻禽游远空。悠然白云逝，会合几时重。
悬崖菊	[当代] 陈永正	谁令此花热，衣香盈古丘。倒悬消几日，相望是何秋。无主偏增媚，临波始欲愁。名园尘暗动，不待雨风收。
晚霞和潘元福	[当代] 陈永正	我欲观沧海，登楼挹晚霞。赪波千顷荡，微月一舟斜。流散原何憾，蹉跎未用嗟。共君舀长勺，归去煮新茶。
猫	[当代] 陈永正	一室无宁日，巡帏鼠子嬉。裹盐迎入户，青眼变因时。九命危难坠，终宵荡不支。偶然还覆鼎，岂独乱残棋。
寄刘佳有	[当代] 陈永正	千里已无路，十年居此城。海珠孤客泪，柔橹故乡声。独坐时难玩，相看眼暂明。长行须顾我，漫漭共谈瀛。
贾生	[当代] 陈永正	天下一时定，是非安足论。少年多乱事，诸老最能言。将去谁为主，毋悲服到门。鬼神知有问，因吊楚累魂。
石栗树	[当代] 陈永正	石栗长三丈，春来渐布阴。正愁遮极目，忽见有来禽。喧霁巢俱出，争枝舌各音。浮云尚天际，怅立一沈吟。
严霜以诗问讯次韵	[当代] 陈永正	佳句如通牒，心旌辄一降。幽人阻雨陌，高烛昏风窗。眼涩行相叠，思回泪忽双。浩忧天欲覆，尔我力难扛。
寒潮	[当代] 陈永正	瓦脊未曾卷，疏林方恐摧。忽看窗外影，怅绝失孤梅。霜干亦如此，忧思谁可裁。辜吾十年愿，急雨半空来。
冬暖	[当代] 陈永正	近日忽冬暖，新青出半分。牛羊安足饱，咬齧及其根。敷山尽秃石，覆野无高云。恻恻知何去，凭谁语苦辛。
呈鼠公	[当代] 陈永正	昨日收新谷，今宵便绕床。灭灯时一二，结队转披猖。夺我盘中粒，充公地下粮。卧思无好计，此地是何乡。
露下	[当代] 陈永正	露下寒千里，人间耐九秋。盘高成大药，星散剩孤愁。老景行将尽，残柯斫未休。琼楼终寂寂，银汉自悠悠。
风截	[当代] 陈永正	风截层云住，风招大月生。森森时动木，扰扰尽言兵。明日逢摇落，高鸿惜逝鸣。因思连雨夕，新茗与谁倾。
九日	[当代] 陈永正	岭南秋殷地，而我独怀春。山叶犹华色，篱英亦故人。万殊缘一念，九日但重昏。尚有佳期在，光风转白蘋。
寄潘元福	[当代] 陈永正	美意几曾负，搴芳珠水头。先鸣警鹈鴂，百草任凋秋。闭户有潘子，涩吟多古忧。逝将同左衽，不必问东流。
白坭村居怀诸友王钧明 其三	[当代] 陈永正	翻覆仍秋色，羁迟误壮夫。凭河真未悔，阅世若全愚。独立不惭影，相期须读书。风行珠水上，涣涣作新图。
和斯奋归琼诗	[当代] 陈永正	只有残杨在，谁家唱竹枝。垂垂不可折，眇眇待君时。白日迷烟垄，苍山落酒卮。求之今夕梦，来与百年期。
秋气	[当代] 陈永正	秋气日淩栗，我犹耕野中。畦抽三尺草，蔗响一朝风。释耜坐荒垄，瞻禽游远空。悠悠白云逝，会合几时重。
白坭村居怀诸友黎益之 其二	[当代] 陈永正	壮岁伤沦落，斯人在混茫。凭高抱深感，掷笔问殊方。水击八千米，囊倾三日粮。侧身南海望，鹏翅半天张。
白坭村居怀诸友周锡䪖 其一	[当代] 陈永正	开门即歧路，放眼是神州。能画江山丽，何须上下求。清词真敌国，此日喜同仇。忆子当年语，南陈北有周。
人情四首 其四	[当代] 陈永正	白露落庭草，征衣晾不乾。平明视原外，忧思满林端。歧路连洲渚，微波竟渺漫。众芳日夕异，独好亦良艰。
人情四首 其三	[当代] 陈永正	寒月漏明瓦，薄帷辉一方。情怀异当日，婉娈各空床。有梦脱身去，顺风终夕翔。谁怜不得渡，淇水正汤汤。
世态杂咏十三首 其二	[当代] 陈仁德	武功都诩少林来，剑戟刀枪次第排。性感女郎三点式，笑随老衲共登台。
人情四首 其二	[当代] 陈永正	夜半大星落，东方犹未明。云低忧隐野，人涉渺连溟。长啸远林动，独谣珠水清。嗟予季行役，相失两浮萍。
世态杂咏十三首 其一	[当代] 陈仁德	下海经商正此时，街头处处总公司。怜他寂寞书呆子，也学蚩蚩布贸丝。
偶成	[当代] 陈仁德	繁华梦逝足荒唐，万岁山呼举国狂。往事惊心馀血泪，如何又唱寿无疆。
闻江青自杀四首 其四	[当代] 陈仁德	临死如何万念灰，女皇意气唤难回。怜她旷代红旗手，竟尔今朝白骨堆。
闻江青自杀四首 其三	[当代] 陈仁德	末路英雌事可哀，荣华享尽入监来。夜深忽忆当年勇，惟有清光照泪腮。
闻江青自杀四首 其二	[当代] 陈仁德	结帮组阁亦传奇，横扫三军将帅旗。十载威风成底事，斗篷换取有囚衣。
闻江青自杀四首 其一	[当代] 陈仁德	横行肆虐气如山，只手神州卷巨澜。讵料晴空来霹雳，黄粱梦破铁窗寒。
读安知兄《知青沉浮录》四首 其四	[当代] 陈仁德	凭将椽笔写真容，百态纷然一卷中。说到当年肠断处，白云苍狗转朦胧。
读安知兄《知青沉浮录》四首 其三	[当代] 陈仁德	当时我亦个中人，云岭柴门寂寞身。坐看盛年虚掷尽，一思前路一伤神。
读安知兄《知青沉浮录》四首 其二	[当代] 陈仁德	忽然狂热忽凄凉，寒夜孤灯泪几行。二十年来人易老，偶惊旧梦亦彷徨。
读安知兄《知青沉浮录》四首 其一	[当代] 陈仁德	悠悠往事太艰难，看似荒唐却苦酸。正是翩翩年少日，可怜一一入深山。
峨眉山杂咏八首 其八	[当代] 陈仁德	道逢归客尽蹒跚，石径羊肠欲下难。只说林泉风景好，岂知峰岭费登攀。
峨眉山杂咏八首 其七	[当代] 陈仁德	深渊万丈客心惊，绕树穿云拄杖行。拦道山猿挥不去，牵衣觅食自多情。
峨眉山杂咏八首 其五	[当代] 陈仁德	果然高处不胜寒，金顶遥看大雪山。栏外天低红日小，此身已到白云端。
峨眉山杂咏八首 其六	[当代] 陈仁德	尘凡容我暂相违，衣上风生势欲飞。俯视茫茫云海涌，悬知海底是峨眉。
峨眉山杂咏八首 其四	[当代] 陈仁德	垂垂磴道似天梯，雾绕云遮曙色迷。直上层峰三万仞，要看金顶日升时。
峨眉山杂咏八首 其三	[当代] 陈仁德	寒气侵窗野鸟鸣，主人唤客正三更。夜空如墨群峰暗，惟有车灯一点明。
峨眉山杂咏八首 其二	[当代] 陈仁德	四围山色渐模糊，野径悄然一店孤。可惜不当明月夜，银晖图里树千株。
峨眉山杂咏八首 其一	[当代] 陈仁德	行车寂寂碾落晖，时有飞流破翠微。绿影掠窗过不定，晚风徐引上峨眉。
送友人	[当代] 陈仁德	匆匆来去憾如何，望里行人隔碧波。试听悠悠船笛响，一声声似唱离歌。
过荣昌谒屈义林先生不值	[当代] 陈仁德	荣城暮雨起无时，湿尽秋衣了不知。灯影两三寒夜里，长街寂寂客归迟。
老树	[当代] 陈仁德	霜期过了是寒流，老树凋零气渐休。一夕春风化为雨，绿芽点点上枝头。
夜宿显周场	[当代] 陈仁德	一自分田气象新，千村万户乐耕耘。夜深梦觉月如水，隔院犹闻打麦声。
储德兄昭雪归来	[当代] 陈仁德	四载罹难不自哀，投荒万死复归来。依然昂首向天笑，又见人间花盛开。
泰来小学	[当代] 陈仁德	庭槐落尽又深冬，挺立楼头斗朔风。自信明春花讯早，暂时憔悴且从容。
昔曾插队水坪，一别经年，今秋重游，得绝句七首（选四） 其四	[当代] 陈仁德	独倚柴门百感并，当年居处听虫鸣。西山日落凉风起，犹忆阶前待月升。
昔曾插队水坪，一别经年，今秋重游，得绝句七首（选四） 其三	[当代] 陈仁德	眼前旧景尚依依，迤逦群峰罩落晖。却忆山沟天色晚，一蓑烟雨踏泥归。
昔曾插队水坪，一别经年，今秋重游，得绝句七首（选四） 其二	[当代] 陈仁德	树前久立却彷徨，昔日亲栽已老苍。落叶似知归客意，飞来头上诉衷肠。
昔曾插队水坪，一别经年，今秋重游，得绝句七首（选四） 其一	[当代] 陈仁德	当时年少不知愁，投笔躬耕夏复秋。惟有乡心抛不尽，梦魂夜夜返忠州。
梦回	[当代] 陈仁德	长夜漫漫百感生，梦回欹枕琐窗明。布衣莫起风尘叹，不信雄鸡久不鸣！
赴京机上口占	[当代] 陈仁德	银翼腾空去，白云扑面来。九州浑一气，渺渺若尘埃。
原韵敬贺斗全兄六十大寿	[当代] 陈仁德	平生温厚总如春，拂袖乘风四海巡。子美沉雄疑转世，希文忧乐是前身。盛名在昔闻三晋，花甲于今恰一轮。何日南游来过峡，与君同醉大江滨。
夜读中华诗词研究院所编之《当代诗词丛话》，作者诸君皆为余多年诗友，掩卷之馀曷胜想念	[当代] 陈仁德	仿佛花枝满上林，一回披卷一长吟。欲从奇崛开生面，能不精微运苦心。剩水残山无净土，荒江老屋有知音。重逢握手更何日？百尺楼头夜气沉。
残暑难当，中夜无眠，起赋此篇	[当代] 陈仁德	赤日当空照眼明，炎光如火满山城。狂尘尽染三千界，归雁才闻一二声。老去徒挥忧国泪，秋来易动思乡情。怜他残暑嚣张甚，待看乾坤气廓清。
与淩兄泽欣月夜饮合川滨江路	[当代] 陈仁德	灼灼炎光未肯收，好凭杯酒坐街头。银辉淡淡三江夜，白露迟迟七月秋。犹记乘风先下海，也曾扶醉共登楼。更从何处思超脱，一语忘机即自由。
次喜英兄覃韵感怀	[当代] 陈仁德	雁阵归飞见二三，秋风万里起天南。星垂大野千山寂，云净长空一色蓝。辞赋新成聊自慰，尘嚣久厌对谁谈。神州歌舞升平里，落木萧萧梦正酣。
初秋月夜登楼忆海内诗友	[当代] 陈仁德	白露初生月满楼，凭栏遥望大江流。连宵雨洗炎光尽，匝地风来热浪收。半世艰难馀旧梦，一年容易又新秋。故人远在天南北，安得飘然共泛舟。
访开远玉来村彝寨	[当代] 陈仁德	绿树青山映彩云，村南村北尽欢欣。寨门猛听三通鼓，彝女轻摇百褶裙。美景回头还恋恋，盛情铭感至殷殷。难忘最是歌阑后，伫立街头远送君。
清明访都江堰灾区	[当代] 陈仁德	风吹玉垒白云低，断壁残墙近古堤。灾后山形多破碎，春来草色太凄迷。血光满眼何堪忆，噩梦惊心未忍提。正是清明营奠日，茫茫蜀道杜鹃啼。
成都逢川大同学	[当代] 陈仁德	一自扬镳久别离，故人乍见喜难支。春回天府花如火，节近清明雨若丝。锦水风波萦旧梦，汶川歌哭入新诗。惊心二十年间事，惟有肝肠似昔时。
春日题忠县白公祠	[当代] 陈仁德	沾天云树郁苍苍，庙貌巍峨俯大江。山月常怀贤刺史，柳荫新绿旧祠堂。于今佳话成千古，当日高吟动八荒。想像诗魂虚幻里，残红一抹黯斜阳。
京城与许斐先生作长夜谈,书此相赠	[当代] 陈仁德	灵犀一点可相通，自古英才气味同。忠义千秋巴蔓子，风华绝代白文公。感君来去如天马，愧我沉沦似蛰龙。话到三更兴未已，隔窗夜色转朦胧。
感文怀沙事	[当代] 陈仁德	雾散云开气廓清，庐山面目渐分明。寒凝天地龙蛇隐，风满江湖雀鼠争。文痞焉能同屈子，登徒例不配秦城。可怜国学摧残尽，遥夜抚膺百感生。
冬夜独坐十叠韵 其十	[当代] 陈仁德	诗成聊搏片时欢，犹恐江郎意气阑。独坐始知中夜冷，孤吟转觉北风酸。谁能宇内垂千古，自向人间历万难。此际神驰天地外，窗前露滴五更寒。
赠五里堂主郑兄远彬	[当代] 陈仁德	尘海奔波彼此同，秋风吹过又春风。还将五里堂前月，来證三生石上踪。笔墨淋漓兴会际，杯盘狼藉快谈中。闭门何物长相对，粉壁横斜竹一丛。
冬夜独坐十叠韵 其九	[当代] 陈仁德	阅尽繁华却寡欢，霓虹一片市声阑。独怜霜鬓豪情减，深恐头巾腐气酸。门下冯驩弹铗易，阶前李白识荆难。倚窗我自沉吟久，点点星光夜色寒。
冬夜独坐十叠韵 其七	[当代] 陈仁德	也曾梦里偶贪欢，日月匆匆意渐阑。颇讶民情都是怨，每听官话总嫌酸。杜陵茅屋悲歌易，屈子怀沙独醒难。岁暮哪堪风雪急，无言坐对一灯寒。
冬夜独坐十叠韵 其八	[当代] 陈仁德	歌管楼台一晌欢，灯残风静夜将阑。或疑公仆花心动，怕惹佳人醋意酸。往昔高谈廉政易，此时婉拒盛情难。宜乎醉眼看红粉，恍若婵娟在广寒。
冬夜独坐十叠韵 其四	[当代] 陈仁德	赓韵纷纷自可欢，诗成哪管夜将阑。长留笔底童心在，何必灯前老泪酸。身外功名抛去易，人间恩怨过来难。宵深移座重开盏，拥鼻微吟觉酒寒。
冬夜独坐十叠韵 其五	[当代] 陈仁德	狂吟且尽此时欢，况复茫茫岁已阑。独我登楼看月出，由他止渴说梅酸。九州一统高歌易，万马齐喑下笔难。冬去春来机又伏，丹心如火可驱寒。
冬夜独坐十叠韵 其六	[当代] 陈仁德	诗传海内一时欢，再再赓酬意未阑。快语能令肝胆热，陈言只合齿牙酸。置身蟹阵横行易，混迹鸡群独立难。昨夜忽谈民主事，丝丝暖意破奇寒。
冬夜独坐十叠韵 其三	[当代] 陈仁德	老去长怀旧日欢，新诗改罢已更阑。昏灯照眼真如梦，浊酒盈樽略带酸。每望河山生感慨，早从风雨识艰难。笑看朔气漫天起，且伴松梅共岁寒。
冬夜独坐十叠韵 其二	[当代] 陈仁德	亦曾离合亦悲欢，如此生涯意已阑。冬夜从来归冷落，文人到底是穷酸。成仙鸡犬升天易，入辙鱼龙下海难。广厦长裘虚幻耳，短窗禁得北风寒。
斗全兄花甲之庆敬同原韵志贺	[当代] 陈仁德	遥望并州系我思，漫劳千里寄新辞。缘交今世疑前世，理合先知觉后知。风雨飘零迷路久，江湖辗转识荆迟。同瞻马首今朝事，南北东西共献诗。
应邀赴自贡仙市镇纪念宋育仁诞辰150周年学术会即席有作	[当代] 陈仁德	岁暮霜风落日曛，釜溪碧水映彤云。桨声船影随波远，树色山光隔岸分。想像当年干气象，从来此地蔚人文。宋公遗址今犹在，指点楼头说旧闻。
冬夜独坐十叠韵 其一	[当代] 陈仁德	萤屏黯淡不成欢，粉壁昏灯夜已阑。欲住长安愁米贵，虚抛壮岁总心酸。年光容易催人老，尘世依然行路难。坐到三更无个事，隔窗斗觉朔风寒。
秋夜吟	[当代] 陈仁德	老来渐与世无争，一片诗心见性情。留得琴书随梦在，缀成章句让人评。可能隔代论功罪，应许他年定浊清。又是空山新雨后，桂香月影入帘轻。
赴广东诗词学会二十周年庆典街头得句	[当代] 陈仁德	踏过珠江第几桥，丛楼迤逦倚天高。九重城阙生云气，一派波澜接海潮。盛世笙歌能醉客，名城财富久称豪。岭南自是风华异，秋尽炎光尚未消。
客有苦心劝余少发议论者，诗以答之	[当代] 陈仁德	也知沉默胜黄金，况复雷池久设禁。惟酒后能稍放胆，到人前已倍当心。奈何血泪千秋痛，讵忍河山百毒侵。读圣贤书思救国，登高焉得不悲吟。
登阆中华光楼	[当代] 陈仁德	阆中自古蔚人文，青史垂名四海闻。祠庙犹存唐气象，碑铭长记汉风云。醉邀过客登重阁，遥望归舟入夕曛。字水屏山真似画，暂忘身外事纷纭。
书感仍用启宇兄韵	[当代] 陈仁德	梦里依稀热泪流，每年今日独登楼。西川花落添新恨，北阙云深锁宿愁。痛哭青年成白骨，绝怜碧血溅金瓯。前尘历历难忘却，浩气当时动九州。
偶成	[当代] 陈仁德	春花秋月去如烟，浪迹渝州忽十年。厌说壮图成已往，尚馀豪气似从前。扪心中夜常思过，载酒高楼便欲仙。富贵浮云非所望，闭门独自理残编。
广元皇泽寺	[当代] 陈仁德	利州曾是帝王居，金凤高飞入太虚。扭转乾坤登位后，深藏谋略入宫初。春秋或可论功罪，碑碣终难记毁誉。皇泽寺前烟渺渺，残阳犹自照乡闾。
暮春登剑门关用温飞卿韵与诸君同赋	[当代] 陈仁德	雄关古道对斜辉，剑阁云深树色微。信有放翁豪气在，欲呼太白醉魂归。高吟几处悲风起，痛饮千樽壮思飞。难得今生同此乐，登楼一笑共忘机。
寿启宇兄花甲之庆	[当代] 陈仁德	堂堂自是出群雄，独立苍茫唱大风。不尽波澜生笔底，无穷宇宙在胸中。壮图未已头颅白，噩梦曾经劫火红。蜀水巴山君共我，照人肝胆总相同。
和河北玉祥兄原韵	[当代] 陈仁德	纵横燕赵更何人，独立苍茫七尺身。明月半窗生紫气，清风两袖拂红尘。补天填海浑无术，摘句寻章或有因。想像朔方冰雪冷，冻云千里苦望春。
题中镇诗庄仍用小杜韵	[当代] 陈仁德	登高长啸壮思飞，无尽群山入望微。万丈光芒依旧在，九州生气尽来归。平分古寺三秋景，占却名城一段晖。共对黄花吟唱久，要将云锦织天衣。
前韵	[当代] 陈仁德	霍山遥望白云飞，此际登临日色微。满地西风和我老，长空北雁共谁归。美人香草终陈迹，霸主英雄付落晖。独向危崖探胜去，枫林玉露湿人衣。
观黄河壶口瀑布仍用小杜韵	[当代] 陈仁德	苍崖断处怒涛飞，浊影腾空雾气微。天造奇观疑是幻，身临险境竟忘归。一番风雨成秋色，万古雷霆共夕晖。滚滚惊湍奔眼底，乱溅黄渍上征衣。
丁亥九日霍山登高与中镇社友同用小杜九日齐山登高韵	[当代] 陈仁德	登高惟见白云飞，节近清秋玉露微。连夜雨催山菊放，半空风送雁宾归。长烟大野生虚象，古道平林入夕晖。为爱霜枫颜色好，故教红叶拂缁衣。
读启宇和北记诗谨赓一律	[当代] 陈仁德	载酒江湖万里游，萍踪点点遍神州。何妨我辈同醒醉，孰与斯人共乐忧。风雨难摧当日梦，雪霜先白少年头。遥闻高咏还相和，认是旗亭第一流。
感秋（四首选二） 其二	[当代] 陈仁德	谁为望帝赋招魂，再拜啼鹃血有痕。已惯优伶鸣瓦釜，懒随权贵共金尊。满天风雨秋光黯，一片霓虹夜色昏。闻道新区花似锦，可怜多半属豪门。
感秋（四首选二） 其一	[当代] 陈仁德	白露蒹葭易断魂，光阴黯黯去无痕。也曾慷慨诗千首，到底轻狂酒一尊。揽镜惊看须发白，观花渐觉眼眸昏。情仇恩怨都忘却，满地秋风独倚门。
书感	[当代] 陈仁德	跋扈飞扬半醉醒，长安市上久横行。残杯轻掷千金价，雅兴惟钟一夜情。剪綵华堂深致意，分赃暗室静无声。回看四海笙歌起，赤日中天照眼明。
三月十五夜璧月澄澈清辉万里，与忠州文友罗天易江等饮江上楼船	[当代] 陈仁德	桂魄蟾宫次第开，烟波江上共登台。樽中明月随风荡，水底青天照影来。宜把浊醪浇块垒，要凭清气静尘埃。春宵一刻千金价，何况相逢尽俊才。
奉春君诗集面世，邀诸友饮嘉陵江渔舟上，至夜始散，即席赋此为赠	[当代] 陈仁德	春草萋萋又一年，嘉陵江上水生烟。山光送月来舱外，桥影随波到眼前。吟罢且邀渔父唱，酒酣便倚石梁眠。霓虹隔岸如星海，无限风情不夜天。
开窗即见保俶塔影，因忆少年旧游	[当代] 陈仁德	少年心事总轻狂，独上危峰望八荒。杯酒常思揽皓月，片帆便欲泛沧浪。方从云梦寻仙境，忽到钱塘醉水乡。鸿爪雪泥如一梦，西湖重过感茫茫。
圣诞平安夜即兴	[当代] 陈仁德	火树银花触目红，彩灯十里接星空。癫狂都为过洋节，醉饱谁还忆祖宗。已见暴尘飞海上，惟留净土在心中。夜深街市犹喧闹，一任寒潮裹朔风。
丙申米国纪游 其五	[当代] 秦鸿	短艇如梭复似罧，桅樯如阵亦如林。晴云饱饮花香堕，却拄楼檐发醉吟。
丙申米国纪游 其四	[当代] 秦鸿	当年惨淡阵云揫，鼓鬣曾惊海搁鳅。却幸天青春日暖，微波如笑漾飕飗。
丙申米国纪游 其三	[当代] 秦鸿	人人到此释心冰，却老还童谢未能。语笑春禽清磔磔，跑奔林鹿闷鼟鼟。
丙申米国纪游 其二	[当代] 秦鸿	林漱熏风水泛瑆，步萦芳草觉竛竮。孤台暂向平冈歇，双翼敛如云下鸰。
丙申米国纪游 其一	[当代] 秦鸿	惯看舆图一纸平，临登心海又漰泙。此飞再过蓬瀛上，俯撷春云万朵生。
沙尔湖矿区口占	[当代] 秦鸿	铺天细石半成沙，落日无云不著霞。莫畏连丘竞腾浪，有人烟处有蒹葭。
丙申元月廿日浦东机场送内子亚儿飞米国翌晨已抵云其地日暮	[当代] 秦鸿	此上初竿彼暮燃，浮云冉冉共长天。五洲置石一杯水，日月回游未觉边。
丙申上元后二日漫成	[当代] 秦鸿	岂有笼禽作好音，春苞笑碧破旬阴。柳条垂漾松摇影，天许佳文惬我心。
丙申上元夜雨步莼客韵	[当代] 秦鸿	谁旋北极转南讹，暗叶初萌悄欲歌。接夜春霖还语我，但凭灯影见微波。
乙未岁末回乡口占三首 其三	[当代] 秦鸿	儿时旧屋久为薪，野鸟河声复与邻。一十七年百多日，能无愧疚对双亲？
丙申元月八日点检岁除元日旧作	[当代] 秦鸿	壁溜喑喑梦海江，如云故我去幢幢。中年渐懒写年味，耽看春苞满北窗。
乙未岁末回乡口占三首 其一	[当代] 秦鸿	似梦还迷柳欲苏，消融残雪势愈孤。东河心绪连江暖，悄绉微波浴野凫。
乙未岁末回乡口占三首 其二	[当代] 秦鸿	春雨当时湿绿蹊，虚巢拳小昔曾栖。流光半百应嘲我，一十八年融雪泥。
伊州口占	[当代] 秦鸿	一水潺潺日夜流，绿痕流衍是伊州。问君何事长垂涕，生见昆崙古白头。
乙未立冬驭车过东淘口号	[当代] 秦鸿	富安过了是安丰，零雨飘窗趁断风。灯火前程接云烂，恍如盐灶燎天红。
哈密口号二首 其一	[当代] 秦鸿	收罢棉花枣尚悬，披云朝日瞰秋田。劝君贮取眼中绿，此去青苍但仰天。
喀纳斯急就四首 其四 鉴苑山庄雨后见双虹	[当代] 秦鸿	漠原极北又穷西，过雨云携路忽迷。却喜山灵擅歌舞，夕阳红处展虹霓。
喀纳斯急就四首 其二 鉴苑山庄松下茗话	[当代] 秦鸿	雪积苍峰似缀花，倏晴倏雹倏过鸦。松针爱听人閒话，悄落玻杯代绿茶。
喀纳斯急就四首 其三 访图瓦人家听旱獭乐队演奏	[当代] 秦鸿	截得当归刳五孔，竖吹流似古湖深。回翔秋隼时悲唳，不骋马头今作琴。
喀纳斯急就四首 其一 卧龙湾	[当代] 秦鸿	潺潺取得青山色，流去寒荒便不还。欲觅颓杉话长别，滩声响彻卧龙湾。
北望天山口号	[当代] 秦鸿	谁置洪荒罢运斤，天山不与碧天分。天教白絮浮澄澈，小者层冰大者云。
将别迪化登机口号	[当代] 秦鸿	雪岭方传昔我来，青林红柳竞毰毸。天风又送蓬莱去，满注流霞溢此杯。
八达岭口号	[当代] 秦鸿	日光急雨相沦浃，龙脊蜿然共云接。万木森森欲竖烽，我来无语一抚堞。
乙未米国纪游二十三首 其二十三	[当代] 秦鸿	羡君词笔驭星艎，人海横流岂绝潢。亭午悄然堪揖别，一街日影恰洸洸。
乙未米国纪游二十三首 其二十二	[当代] 秦鸿	嘉树深深绿意哗，不言铜像覆鬖髿。欲行跬步天涯去，但仗穿云一镆铘。
乙未米国纪游二十三首 其二十一	[当代] 秦鸿	群楼烁烁夜相睋，香透街风半作醝。料想登高何所见，天星匝地转蠡蠡。
乙未米国纪游二十三首 其十九	[当代] 秦鸿	劈波冲阵冒飑飑，归去风轻慢展旓。日丽微云如絮语，共谁清梦梦灵鲛。
乙未米国纪游二十三首 其二十	[当代] 秦鸿	到此鲸鲲息巨涛，历洋劫后昔鸣艚。愿擎一炬煇人世，忽恐长人钓六鳌。
乙未米国纪游二十三首 其十八	[当代] 秦鸿	来瞰众楼风与摇，恍如急雨溅岧峣。神灯日暮迎沧海，不见乡关向曙遥。
乙未米国纪游二十三首 其十七	[当代] 秦鸿	画有芳馨玉有烟，循行恍觉步黅天。閒牵稚子閒谈笑，笑过神泉古庙边。
乙未米国纪游二十三首 其十六	[当代] 秦鸿	山骨凿兮其血殷，葱茏兀出作青孱。鹰文黮漶其溶泪，犹带尼罗日一虨。
乙未米国纪游二十三首 其十五	[当代] 秦鸿	上极星生广且寒，遥窥古兽步蹒跚。翎鳞山海穷都尽，白黑黄人祗互看。
乙未米国纪游二十三首 其十四	[当代] 秦鸿	日月岂无车马痕，天涯逆旅莫消魂。繁英向夜纷搓雪，满砌灯黄倍觉温。
乙未米国纪游二十三首 其十三	[当代] 秦鸿	天澹风轻焕锦雯，花繁石白贮玄云。美人花下支颐坐，不信世间秦火焚。
乙未米国纪游二十三首 其十二	[当代] 秦鸿	东西南北费迁逡，下瞰窿穹忽若神。欲摘众星还罢手，人间或恐仰青旻。
乙未米国纪游二十三首 其九	[当代] 秦鸿	巷影高时只影低，断无车影向东西。已归人海兼书海，一粒凭谁辨米稊。
乙未米国纪游二十三首 其十	[当代] 秦鸿	海入峡湾无縠皱，地呈波势尽溛瀤。人升人降浑如蚁，天远天高净不霾。
乙未米国纪游二十三首 其十一	[当代] 秦鸿	万国旌旗次第开，五洲坼隙弋蛟鲐。安能玉帛销锋镝，免使苍生付劫灰。
乙未米国纪游二十三首 其六	[当代] 秦鸿	宣公宛在日生晖，孔雀时开静不飞。松鼠往来惟一事，閒持松子望林霏。
乙未米国纪游二十三首 其七	[当代] 秦鸿	一碧泓澄世所疏，蟠纡幸可命车舆。野凫懒共飞舟竞，知有轻鯈供独渔。
乙未米国纪游二十三首 其八	[当代] 秦鸿	剪取蓝绸向我敷，白帆数点缀珊瑚。海风正急能吹帽，一杖虹桥著意扶。
乙未米国纪游二十三首 其五	[当代] 秦鸿	森绿新枝压朽枝，沙原碧水走犹之。车流倘失登高目，鸟迹浑如太古时。
乙未米国纪游二十三首 其三	[当代] 秦鸿	色声世界影憧憧，溅沫沾襟瀑挂峰。谁聚百年星彩绚，教人争看幻妦媶。
乙未米国纪游二十三首 其四	[当代] 秦鸿	鸟亲人语扮愚憃，浪扑金沙踬骏駹。风劲崖株蜷病骨，日斜古炮冷空腔。
乙未米国纪游二十三首 其二	[当代] 秦鸿	灯华步似蹈虚空，光影生生计未穷。天上孤星控新月，浑如玉弹引冰弓。
乙未米国纪游二十三首 其一	[当代] 秦鸿	逐日宵征及暮风，星光在蹑大洋东。夜来客舍盆花发，恰似中唐一样红。
白玉兰一朵如雪攲窗可摘	[当代] 秦鸿	春生雪靥映明窗，颤袅深青若刃刅。天作洪钟正冰涣，寸莛著力恣舂撞。
乙未二月十九即景	[当代] 秦鸿	嫩柳迷离乍展睛，夭桃绯媚恰逢迎。春寒却簸连云浪，不许繁英落有声。
沧浪亭观徐松盦香吏襟怀画兰展坐闻妙香室把茗清谭复聆妙奏座上赋时亭下梅萼未尽	[当代] 秦鸿	琴停寂处犹喧处，墨驻幽香共暗香。茗泛青澄春一盏，东风縠绉曰沧浪。
鉴湖春泛	[当代] 秦鸿	料峭风罗竟日阴，柯山凿出尚涔涔。蹄涔料得天观我，越女妆成掩镜心。
青藤书屋口占	[当代] 秦鸿	往岁如楼沸且腾，萧然四壁洞严冰。定知去日犹堪系，欲挽青藤万丈绳。
乙未马日晨雨独登种山至飞翼楼下观摩崖残刻复下谒文大夫墓口号	[当代] 秦鸿	越王飞翼敛孤楼，碣石销磨岁序流。海上风来春雨绿，种山摇似五湖舟。
甲午除日口占	[当代] 秦鸿	经冬老干自娉婷，惯仰群楼遍近坰。野草何须谙律管，蒙茸自发早春青。
观曹泽民山水三首 其三	[当代] 秦鸿	写得青山似浴凫，波翻红日亦沾濡。夜深卷汝深藏去，怕有秦王叱与驱。
驭车过嘉绍大桥口占	[当代] 秦鸿	江海混兮莫可分，清兮飏者浊兮魂。冬山彼岸苍黄半，若有人兮欲与言。
观曹泽民山水三首 其一	[当代] 秦鸿	日自西斜雁自南，我从太古挹秋岚。此山豁我心胸出，此水何人味苦甘。
观曹泽民山水三首 其二	[当代] 秦鸿	我图山作墨云凝，山觑我犹书案蝇。浊酒一壶共山醉，乱山扶我两鬅鬙。
有所哀	[当代] 秦鸿	天地更时劫有灰，拂波春柳忽垂哀。怜君不悟人间势，谁掸秋风不起埃。
临屏口占步战前先生登会稽山韵	[当代] 秦鸿	书秋雁字亘天河，乱叶红残瑟亦歌。海若祷毋起神禹，人间涕泪祇今多。
醴陵乐瓷轩主见馈手制达摩罗汉杯及心经盖碗杯	[当代] 秦鸿	一身所湿祇星辉，一苇飘飖过钓矶。明月有情还灌注，要令世界满香馡。
临屏口占步徐战前先生韵	[当代] 秦鸿	火宅安居空偶身，钱神难为疗心贫。金风渐响坑灰舞，那信人间有大秦。
薄暮命驾往见楼仲尚途中口占寄之	[当代] 秦鸿	碧天广大绀云些，相对青山揖我车。料想那边灯火市，明窗一扇是君家。
薄暮厂区小池观残荷口占	[当代] 秦鸿	梦雨疏时光乍吐，朦胧淡月轻如羽。一池清冷寂无人，老子婆娑犹自舞。
画猿	[当代] 秦鸿	一杖箖箊古月清，翻来拥柱作哀鸣。狙公芧算穷朝暮，剩有沾裳峡雨声。
徐松盦画兰扇面	[当代] 秦鸿	斫得青光楚些篇，缃云乍展月中天。幽香好趁幽人笔，小住清风五百年。
夜作至晓口占	[当代] 秦鸿	晓光夜色两相衔，半湿龙腥半鲞咸。池映残灯眸炯炯，山拖断霭发彡彡。
晓雨驭车过天台口号	[当代] 秦鸿	帝遣丰隆锁赤城，海飘零雨打篷声。单车欲问迷茫处，撞破青山不是鲸。
厂生活区小园看花	[当代] 秦鸿	梦雨来时夜失声，云天一渍万条横。拚将颜色随春尽，要泼香潮逐日生。
癸巳除夕作	[当代] 秦鸿	郊云涨褪幻寒温，尽染桃符及万门。鸟雀不知人换岁，啁啾相唤立黄昏。
有吊	[当代] 秦鸿	盐柱久争巴别长，血沙不改夕曛黄。谁镕锋镝祛寒夜，暂引斯民共哭墙。
癸巳腊八礼归元寺	[当代] 秦鸿	枉垩重霾蔽帝阍，一堂星斗近堪扪。瓶中杨柳垂垂绿，江汉流东亮欲温。
砖头沟即景	[当代] 秦鸿	日午暄妍不似秋，砖头沟下水停流。西边涤垢东边钓，清浊人间未寇雠。
癸巳桂月壬寅晨暮驱车再过杭州湾跨海大桥口占晨	[当代] 秦鸿	幂天云势正联拳，贯海车流亦逝川。濯濯朝阳初晃眼，人间谁信有虞渊？
暮	[当代] 秦鸿	一海香盈再三过，几曾幻彩此娑婆？老龙唤我停骖饮，便染云光作醉涡。
又	[当代] 秦鸿	任胡穿罢接琅珂，峰势森森列钺戈。隧出龙山眼如脱，青天泼地漾微波。
台杭道中口占	[当代] 秦鸿	白鹤孤飞没莽苍，天台已过指新昌。龙穿峡上盘龙岭，蜿转诗萦九曲肠。
有吊用旧韵	[当代] 秦鸿	摧颓朽木蠢当春，枝上鹯风自大秦。一夕奔雷涷雨黑，千山历历长枫人。
小雪已过树色犹深	[当代] 秦鸿	萧森岁暮转醰醰，人在冬阳碧处涵。怪道青天净如洗，长鲲不化肯图南？
观弈水中沚茶吧	[当代] 秦鸿	世局随拈指下波，波中面目莫谁何。未移晷影茶温在，窗外槐根已烂柯。
六月望日钱塘雅集分韵得高字	[当代] 胡云飞	生逢尧舜忆子高，世事人情久逋逃。青眼独向长安子，冷公置宴堆馔醪。我不解饮公畏法，空对酒兵困笼牢。郁厂鸥庐慈且俭，遂令女儿专其豪。子云之来何晚也，顿将满座生滔滔。谈笑风中识长者，淋漓酒里惯老饕。饮酣乘兴西湖往，孤山隐隐伏巨鳌。蛛丝拂面柳垂影，鲤鱼拨刺响碧蒿。苏坟林墓在其麓，夜深傥闻狐狸号。平生风流死何知，游鱼脱釜况吾曹。相逢为欢固草草，明朝各向江湖遨。时在丙申六月望，灯昏月晕夜如膏。
代荒坡赋隋龙藏寺碑用山谷书摩崖碑后韵并寄八胡冷公	[当代] 胡云飞	学书欲探天下溪，前辈指示龙藏碑。雄强五丁开蜀道，精妙春风吹鬓丝。上攀郑公及石门，下养褚薛皆孙儿。点画高古摹难到，对临百遍犹栖栖。笔山墨池始开朗，八法在心手自为。廿年朝夕对拓本，提携何啻友与师。真形昔曾梦中识，仓促相逢泪顿挥。额字犹完文半泐，阁阑几经风雨危。猎碣籀篆为砥砺，岣嵝字亡空留诗。幸汝劫馀还倔强，敛衣再拜参其词。刀锋模糊笔意在，犹将手胝心与随。看久欲去秋风起，慷慨燕赵歌其悲。
靖康行见说陈东事	[当代] 胡云飞	靖康元年真国耻，匹夫攘攘皆切齿。靖康二年事谁知，几书生死则死矣。书生不死犹青春，国破人存自坚贞。吴得一士能覆楚，楚虽三户必亡秦。呜呼生殁气遂折，国祚苟延何如灭。黄河渡口疽发背，岁币捐纳西湖月。西湖歌舞自千秋，有人又罪理想国。早知理想非吾事，举国一梦固已则。
和子南与诸友登永宁寺塔基	[当代] 胡云飞	维南萧氏北柔夷，六镇星火燎不治。灵后不修治平策，方贡岁赋释氏贻。乃造伽蓝曰永宁，嘉木为构青石基。浮屠九重高九仞，朱漆金钉玉饰之。去雒百里犹见塔，登塔孰见邙与丽。刹顶宝瓶毁复寘，契胡北来雷火随。烬馀坏壁风雨销，荒台错树静陵碑。千载虽唯烧痕黔，故物奢绮管中窥。尔时江左亦佛土，王室如燬空祝尸。舍身复赎类倡仆，匙蜜难得苦到脐。邦畿崩解身以殉，两朝遗训史迹垂。音色求佛终泡影，我来青麦生陵陂。黄花断垣风萧萧，白杨环堵废雀离。铜驼故道荆棘老，晴空片云雁北飞。人事沧桑往忽来，野草所覆曾赫曦。他年重到何物是，累丸又到十枚时。
军持为余治印尺寸甚大边款又题一律相赠即为歌报之	[当代] 胡云飞	秦子运刀风雨快，为我治印如斗大。想见逍遥任公子，巨钩钓鲸东海外。老挝采石龙卧钮，青皮褐底天地泰。篆文铁线长逾指，惯看转觉字纸隘。问君赠此意何为，学书未成徒尴尬。惠施种得五石瓠，不知所措庄生嘳。乃执锥刀再题句，辞如流水无滞碍。生老离合大千里，相交一纪足慷慨。忆昔初逢虞山麓，莼客在座冬日暧。长夜对谭移星斗，明朝一别隔海岱。别来风雨俱飘蓬，辗转邂逅无何奈。我已成家累衣食，君亦得儿劳训诫。人生百年去将半，良友几人堪青睐。获君佳石自贞吉，谩费朱砂图钤盖。目绎手摩怀抱暖，灯下再赏生光怪。起看秋风吹木叶，一夕黄遍吴楚界。
故事	[当代] 胡云飞	故事有山山有寺，寺僧闲说从前事。从前亦有山寺僧，故事往复无穷已。昔我不眠闻诸父，今我言催小儿睡。言者喃喃闻者梦，窗前细雨林花坠。
悲林昭	[当代] 胡云飞	大幕沈于混沌始，僭日光蚀天之子。有人吁天天不语，啮指血书唯速死。死者坦荡生者庸，卅年无处觅碧泓。我悲君命感君志，不得以君为鬼雄。
送李大	[当代] 胡云飞	君为游子我为客，二三年间同袍泽。花开花谢君将别，别时落花苦时节。秋风簌簌黄叶地，杯酒乾尽从前事。彩袖玉钟既有以，何妨抵死拚一醉。君醉酒醒且将行，我醉拍手作狂声。秋风秋雨自潇潇，今古几人尝折腰。壮士一躯轻鸿毛，但得名酒与宝刀。刀锋如水敢屠龙，会试一高与天公。天若有情天亦老，况是人间苦相逢。君图来日君且去，馀我夜夜哭秋风。秋风乱吹寒袖冷，孤月凄照斗室空。我从垂髫一出关，多少心绪别离间。幸君于我兄且友，对歌为劝酒为欢。啮齿而今君更去，复有惆怅与谁言。言不尽心酒尽卮，却为翻折杨柳枝。杨柳已无三月绿，君牵马辔我拾衣。
夜步小区花园	[当代] 胡云飞	高楼拥崖岸，小园深溪谷。夜沉风哑哑，履声空往复。曲径延分岔，草繁栀子馥。路灯散若花，飞虫时一扑。男女倚长凳，垂首静郁郁。手机映眉眼，昏濛寒星烛。道遇流浪猫，停足相侧目。掉头忽不见，夜色同归宿。
长安访李华伟不遇	[当代] 胡云飞	我发向秦中，君适入汉中。秦岭何郁郁，汉水长濛濛。君归我亦归，车辙或错综。岭云化江水，人间有相逢。
中秋无月用无过韵	[当代] 胡云飞	木叶渐中酒，秋风卸曾有。玄云漆玉棺，月桂或无朽。灯影街心乱，墓道衍结构。行人不相语，呼吸接尘垢。
瞻泛舟禅师塔	[当代] 胡云飞	将军杀伐归，独与禅师友。长夜一局棋，萧闲二衰叟。斯人奄物化，伽蓝为陇亩。唯兹一浮屠，相接千载后。黄叶覆台基，檐端生麦莠。砖墙饱风沙，摩之砺人手。寒日射飞尘，历历透窗牖。石棂折几处，碣文竟何有。无语绕三匝，顾我亦速朽。归途熟柿落，村院闻鸡狗。
纪事	[当代] 胡云飞	崖山不可再，再则无中国。良田或牧马，南人沦等末。扬州不可再，再则华夏灭。变我汉衣冠，雉我父母发。东邻有豺虎，睥睨心犹切。磨牙砺趾爪，上国欲攫食。悲我琉球藩，国亡名乃失。生民禁母语，哀愤何由说。悲我台湾岛，马关痛一割。弃儿怨其母，于今月犹缺。悲我东三省，一旦为分裂。儿女皆奴隶，矿坑填白骨。悲我长城戍，烽火中宵急。居庸窥胡马，卢沟飞鸣镝。国运悬一线，江山残半壁。万民遂同呼，振臂声嘶竭。人无分老幼，地无分南北。当此存亡际，守土俱有责。吾力或羸弱，吾土或贫瘠。当此存亡际，同胞勉一击。兄弟虽阋墙，临难禦外敌。前仆后复起，生死皆雄杰。敬礼平型关，歼寇传首捷。敬礼台儿庄，血肉铸锁钥。敬礼同古镇，汉帜扬异域。敬礼南京城，礼毕心恸绝。敬礼淞沪水，敬礼汉阳铁。敬礼长沙火，敬礼衡阳血。敬礼张将军，殉阵完坚节。敬礼戴将军，裹尸用马革。敬礼左将军，太行卧冰雪。敬礼杨将军，倭酋心亦折。敬礼东北联，寒天战未彻。敬礼西南大，薪火传不息。敬礼金山伯，纾难倾家室。敬礼美苏英，同袍修矛戟。敬礼滇缅路，敬礼拉贝笔。敬礼蒂贝斯，敬礼陈纳德。敬礼我国军，百战何惨烈。敬礼我国民，亿兆同呼吸。敬礼我先祖，遗我毅魂魄。敬礼天与地，正气浩不没。敬礼九一八，神州始警笛。敬礼八一五，抗战完胜日。此日永勿忘，千万命所积。殁者得其仁，存者传其脉。汤铭曰日新，周书有无逸。岂图报寇仇，君子恒夕惕。
杂诗二章 其二	[当代] 胡云飞	我今不怀悼，谁人堪永忆。呼吸或可禁，心情孰能则。大道终有时，顽碑天地塞。上书己巳年，五月之朔日。
北湖	[当代] 胡云飞	夜沉湖逾深，岸柳垂且顺。露气兼荷香，苇叶挺如刃。杂草随径生，夏虫声方振。单车归未迟，远灯时一瞬。
杂诗二章 其一	[当代] 胡云飞	昔我热血时，闻彼少年事。脉息如交流，轰然灼心肺。今我渐衰矣，呼吸尘埃蔽。何若彼少年，老境永无至。
汶川	[当代] 胡云飞	生者何以生，呼吸深深数。诗者何以诗，炊烟出残堵。新寡泣其夫，遗孤求其母。邻媪道路逢，亦作家常语。
Sideways	[当代] 胡云飞	幽香凝为冰，蓝灯溶于水。一月十七日，简单成人礼。一我悄旁观，一我正受洗。一我倾所有，欲向空气倚。唇齿一接后，终归盘与簋。平凡新生活，请自明晨始。
卓尔满月	[当代] 胡云飞	一月绿芽新，二月春水起，三月花盈盈，生命遂开始。桃花若烂云，堇花斜阳紫，李花旋星涡，中间抱卓尔。小脸粉皱皱，小拳攥如挤，小脚出襁褓，圆圆露十趾。平时眠不歇，饥时啼不已，有时忽灿然，嘟嘟无乳齿。一岁始学言，二岁能步履，三岁习爱憎，茫茫堕悲喜。悲喜催人长，汝亦将有子。彼时坐抚膺，汝母曾经此。
中元夜作于大连酒店	[当代] 胡云飞	潮声动帘来，客榻犹泛舸。明月泻清辉，十年此定所。往事天幕后，昔人皆道左。旧愁况不复，如何为故我。
狂欢	[当代] 胡云飞	焚我五彩衣，祭我稻粱神。著我兰陵面，随我兄弟群。兄弟容亦饰，牛触而虎文。赤足蹈炎炭，浮首荡其身。汗蒸化烟舞，中间影逡巡。妖火腾老鸦，鬼神媚于人。女奴交我颈，吮血求相亲。轰然内热作，呓语乱莫闻。咿咿复哦哦，陨石激扬尘。哦哦复咿咿，逝者漫侵吞。迷离当此际，胡为梦见君？与君默对坐，身外雨纷纷。
小巷	[当代] 胡云飞	夜气薄于刃，夜云沉于锁。人似街灯寥，街似蛇蜕卧。发廊门半掩，妖姬倚婀娜。偶过对一瞥，目光慵复裸。窗下亦不眠，音箱歌声堕。断续如旧识，轻哼以为和。邻家一老妪，佝背若寐坐。忽闻行人来，木然直视我。
古诗	[当代] 胡云飞	东邻哀声扬，岂以恋家乡？问子归何所，漠漠山之梁。西邻婴儿哭，岂以告亲族？问子来何所，茫茫山之麓。山梁风雨织，山麓春草湿。东邻与西邻，相逢各一揖。
独坐	[当代] 胡云飞	造化感我真，遗我以孤寂。万籁俱歇后，悄然来胸臆。如雪花飐水，如轻尘触石。宛然百骸脱，忽复当时忆。闲过长安道，扶碑寻残碧。扬沙及垂云，茫茫动八极。风从天上来，使我无处匿。悲欣遽未名，中肠结不息。斯感如重生，此际犹夙昔。起视月泠泠，亘古照空壁。
如光	[当代] 胡云飞	日月不可见，微星亦渐泯。风云归寂灭，两间馀一人。精魂腾且涌，战斗思青春。扬彼悲喜怒，如光照此身。典型去已远，奋力敢逡巡。不然委蜕后，宇宙一纤尘。
梦逝	[当代] 胡云飞	梦逝不可追，独坐待清晓。高斋十二重，下视行迹杳。残暑未禁凉，夜气侵白蓼。玄蝉独不觉，放声最高杪。
九月五日作	[当代] 胡云飞	洞庭雨如织，烟寒山水色。清讴忽沉浮，幽绝箫与笛。木叶满云汀，所顾无人迹。觅之入竹林，一片茫然碧。
弃儿	[当代] 胡云飞	杨柳才发枝，路旁多弃儿。敝囊裹旧袄，可怜如玉肌。形容未足月，一啼甚哀之。老妪不忍看，看者心凄凄。不知谁家女，我为长嗟唏。料得篱落处，有人泪湿衣。
哀郢	[当代] 胡云飞	去年郢中涝，今年旱复加。四月即炎蒸，飞蜢接走砂。渠竭芦蒿死，村头弃水车。禾苗插不起，客至犹蹇茶。游子适还乡，闻之亦呀呀。斯处畔洞庭，昔日波无涯。沃野三千里，依湖十万家。渔耕足自给，鱼米亦堪奢。日久人生众，填湖堆石沙。围垸以为亩，群力竞相誇。天行一何健，循轨自不赊。泽满更溢出，人或为鱼虾。十岁九泛滥，新田似链枷。一旦无洪泄，日曝又鞭挝。枉种不得收，劬劳何劳耶？几时顺天理，使汝休叹嗟。
九日侍宴口占	[当代] 胡云飞	平日承欢每意轻，今宵奉饮更惭生。秋菘冬藕与春卷，争似四时苞育情。
钱塘客中有怀	[当代] 胡云飞	绝怜神女立中宵，密雨侵檐故梦遥。寒月孤灯同不寐，夜深照见浙江潮。
谒宋陵三章 其三	[当代] 胡云飞	故道荒丘生麦莠，中原沃土没麒麟。千秋遗泽说天水，邂逅滹沱值寝人。
谒宋陵三章 其二	[当代] 胡云飞	长风过冢万松寒，冠剑石人朝未阑。史笔谩讥天子贿，寡君知畏古今难。
谒宋陵三章 其一	[当代] 胡云飞	层林重阙望觚棱，神道玉阶犹鉴澄。王度雍雍无畛域，春风长忆永昭陵。
宁夏记游绝句 其四	[当代] 胡云飞	遮天好水川前帜，捲地贺兰山麓风。落日寒丘草低伏，当时割据亦英雄。
宁夏记游绝句 其五	[当代] 胡云飞	羝羊跳壁峰尤峻，松柏临崖绿偶摩。到处涂鸦谁信手，童心古梦未消磨。
四十初度，时客萧山湘湖	[当代] 胡云飞	薄冰髡柳一年事，微雨长桥百岁心。隔岸楼台似无础，昏昏灯影自浮沉。
宁夏记游绝句 其三	[当代] 胡云飞	朝游高庙角檐钩，暮拜礼堂星月侔。楚客适秦无彼此，诸天之下竟谁留。
宁夏记游绝句 其一	[当代] 胡云飞	天风吹碛壁崖苍，纡折谁知百炼钢。莫道黄河瘦如马，奔腾竟欲挽斜阳。
宁夏记游绝句 其二	[当代] 胡云飞	垂杨隐隐隔沙洲，风掠渌纹时下鸥。光影延绵终断裂，夕阳西去水东流。
仰光漫步 其二	[当代] 胡云飞	红男绿女相逢笑，金塔丹堂以次开。归路勿忧纡折误，但随托钵众僧回。
仰光漫步 其一	[当代] 胡云飞	树影泥人日方曙，街尘浮霭夏初霖。栖迟且向浮屠下，晴雨俱成出世心。
守岁寄李梦唐兄	[当代] 胡云飞	隔岁烟花一万重，明炉红火映眉峰。一年到此聊堪慰，侍老将儿坐暖冬。
军持兄赐《履错集》即为一绝报之	[当代] 胡云飞	瀚海孤峰一卷诗，微茫心事岂人知。白云出处休相问，寒日狂霾共此时。
游柬绝句四章 其四	[当代] 胡云飞	石锅泥碗似排衙，煮草烹枝笑语哗。何处儿童不天使，褴衫未减笑如花。
游柬绝句四章 其三	[当代] 胡云飞	山树停云闲似寐，岸沙堆雪细无棱。万马潮头来又去，唯馀天海一孤僧。
失眠	[当代] 胡云飞	儿语呢喃浮浅梦，车灯隐约渡孤城。情怀老去新无寐，重听当年滴雨声。
游柬绝句四章 其一	[当代] 胡云飞	垂裳犹坐圣天子，跣足竞祈空梵王。率土之滨知几许，如帘疏雨隔斜阳。
游柬绝句四章 其二	[当代] 胡云飞	异域背包与影双，怔望光雨漫橱窗。电音嘈切嘻哈调，直认湄江作汉江。
桐荫堂 其二	[当代] 姚佳	桃李成蹊椒桂馨，凤凰委羽下穹庭。徘徊柳眼一轮月，明灭波心几颗星。浙水潮生人鬓白，吴山雨洗佛头青。抃风舞润祺祥集，象笏犀簪别绶经。
温泉	[当代] 胡云飞	沥沥春寒返水村，重衣空敛况黄昏。何如沐雨潜山去，凉血冰心倘可温。
夜起	[当代] 胡云飞	朝朝市井说悲欣，夜雨秋窗忽失音。梦里方知真痛处，灵蛇衔火暗焚心。
桐荫堂 其一	[当代] 姚佳	芝兰寂寞生幽谷，不以无人而不芳。远客踏青来得得，归舟载酒去茫茫。百城烟水复烟水，几度夕阳还夕阳。及屦魁星凭转语，同龛弥勒待行香。
抱朴道院 其二	[当代] 姚佳	不言而信信门宽，不化而行行路难。抱朴外篇心未冷，黄庭内景景犹残。乾坤永驻无生诀，日月长存九转丹。东海朝暾仙境在，瑶池晓霁好凭栏。
抱朴道院 其一	[当代] 姚佳	西湖杨柳绾青春，北岭桃花点绛唇。旧雨十年逢已老。初阳一点见全真。不妨山水之间酒，自谓羲皇以上人。鼓腹而熙知内守，云心乐似葛天民。
白龙潭	[当代] 姚佳	云中栈道望中赊，雨后溪流可泛槎。近水柳丝穿白鹭，临风荷叶坐青蛙。人惊泼刺鱼跳月，春喜间关鸟语花。钟磬上方千丈下，玉龙飞瀑散馀霞。
白龙庵	[当代] 姚佳	雷霆昨夜起潜龙，烟雨今朝上梵宫。水恰似天行日月，山犹如佛笑春风。沾襟柳絮随分白，触目桃花若个红。道大自容登绝顶，尘心销尽一声铜。
华山	[当代] 姚佳	天外三峰拱太清，云间一径上瑶京。松涛起伏心难定，山势奔腾怒未平。玉女洗头惊不老，仙人指路赍长生。朝阳我亦生红日，雨雾云华拂面轻。
赋闲 其二	[当代] 姚佳	浮白年随尊酒空，踏青春在乱红中。曾经秋月夕何夕，依旧水流东复东。洗尽功名清脚气，摩空世事散头风。扶邛堪破烟云去，始觉青山道不穷。
春雷 其一	[当代] 姚佳	嘉澍因风分外清，霆霓似剑匣中鸣。酒犹可醉荼蘼色，春不能眠鶗鴃声。事到眼前天注定，名于身后日生成。何妨步武闻连鼓，无碍摊书拥百城。
春雷 其二	[当代] 姚佳	四座花香气自温，双柑斗酒迹犹存。故园木客留遗族，本地慈姑蓄子孙。沧海横流长一醉，上天下泽远相吞。岂知盘古开神斧，事火咒龙齐物论。
莲花顶	[当代] 姚佳	万峰朝拜一峰开，绝顶松风响若雷。树不生根青石立，人难落脚白云堆。飞龙倒挂相呼啸，天马行空独往来。地气苍茫生突兀，天风浩荡卷崔嵬。
赋闲 其一	[当代] 姚佳	思来梅子欲生仁，望去桃花点绛唇。日脚尽消三顿饭，山腰空解一年春。世间惯作吹箫客，天上能来送酒人。雨意风情闲不得，漫听鸟语斗尖新。
黄山 其二	[当代] 姚佳	天都一会几春秋，梦里慈光归故邱。俗客空求长命锁，真人不见古风流。鼎湖龙去云烟淡，壶海鹤来风露秋。独坐莲花思入定，无端七十二峰愁。
黄山 其一	[当代] 姚佳	遁迹此山迎客松，羁怀何处适相逢。姓名早上仙人榜，山水新登罗汉峰。风雨兼程深有道，江河日下窅无踪。一身兀坐光明顶，始信丹霞约过从。
楼观台 其二	[当代] 姚佳	红尘自是骤空埃，四大焉能浼我哉。偶带烟霞乘鹤至，又随钟磬破云来。求财道士偏知赏，解事灵官更笑陪。上善如流滋地肺，登高直欲慕丹台。
法镜寺	[当代] 姚佳	醒邀剑客醉留髡，灵鹫飞来不见痕。月色含烟凝碧水，松风带雨湿黄昏。一时花解众香国，几度佛教孤独园。话别溪桥逢契阔，三生石上已忘言。
楼观台 其一	[当代] 姚佳	道如可道非常道，山到终南仰薜萝。百二秦关迎紫气，东西渭水送清波。留三两酒龙头挂，化五千言牛背驮。老子归来当结草，岭头鸡犬胜闻歌。
潭柘寺 其一	[当代] 姚佳	九龙邀我许相将，古寺随之几了当。落雪满山新粉饰，鸣泉一道大宣扬。风于水面濯花色，春在枝头耀翠光。独立千峰朝拜处，松涛漫笑老来狂。
潭柘寺 其二	[当代] 姚佳	狂心顿歇岂无因，殿阁南薰梦里身。万壑堆云来架月，一溪簇雪数拦春。逃虚道衍怀常淡，赎罪妙严心最真。天不人情空做冷，更从何处惜芳辰。
人日读南华 其二	[当代] 姚佳	无何有处袅愁予，际地蟠天一任渠。方外之人闲比鹤，濠梁之上乐如鱼。神游八极从挥斥，衅浴三朝自祓除。向若尸居龙见叹，瓦查尿溺教他且。
孤芳	[当代] 姚佳	风作衡门云作幢，龙头社鼓已逄逄。一轮月色寒侵枕，几点梅花瘦到窗。顾盼水仙青石架，流连山客紫泉缸。香林雪海无多路，馥郁依然阖闾邦。
谷日	[当代] 姚佳	诸星下界五云轻，几点家山一枕横。时看琅轩怀不朽，暂凭醽醁赍长生。清风袅袅梅花落，白鹭悠悠喜鹊鸣。作舍道边临两可，敬恭桑梓驻霓旌。
除夕感怀敬呈东风老人 其五	[当代] 姚佳	瑶池何处卜巫咸，芝诏经年看凤衔。自是圣人同佛寿，岂关天汉隔仙凡。千山秀丽随春水，两气清朗趁紫岩。八咏亭高湖海杳，适时滂沛挂轻帆。
退思园闻笛	[当代] 姚佳	偶随鹓鹭丐馀芬，时有鹧鸪隔岸闻。望月满楼犹立雪，闹红一舸正眠云。萍风起绿飞花染，菰雨生凉沈水熏。折柳天桥宜览胜，辛台遇物尽欣欣。
人日读南华 其一	[当代] 姚佳	鹏游蝶梦总希差，烟亦不香谩瀹茶。天下为笼同入个。人间作茧与饶些。尻舆神马夫能道，过隙白驹徒解吒。一晦一明冁然笑，无思无虑几曾拿。
除夕感怀敬呈东风老人 其四	[当代] 姚佳	相逢瞬目恍神交，属客殷勤更举匏。伏虎豢龙犹入趣，吸风饮露忽盘肴。玲珑山色云中影，玓瓅梅花雪里梢。一点春心生太极，空然啙窳访三茅。
除夕感怀敬呈东风老人 其三	[当代] 姚佳	屈醒陶醉尽淳庞，回首北宸云作幢。容易玉盘裁秀水，等閒金斗熨秋江。夕阳芳草王孙去，明月清风维岳降。姑射仙人如有意，为传忠义浃家邦。
除夕感怀敬呈东风老人 其二	[当代] 姚佳	岁月何妨曲糵埋，岭云踏破待芒鞋。人间春色东风弄，世外桃源角里街。烟雨楼头堪乐意，鸳鸯湖上辄兴怀。瓶山一枕容高卧，壶海无心说打乖。
除夕感怀敬呈东风老人 其一	[当代] 姚佳	斗柄回寅兀底便，春风渡我下云骈。几时把酒邀明月，无处怀山任杜鹃。濩落人生四十九，沈浮世界一三千。深心振振依年底，大梦毋庸若个边。
自寿 其二	[当代] 姚佳	灵山一会未渠央，沧海时然睨醉乡。自此心香讵可得，孰何诗酒傥毋忘。世风瞻顾犹千变，名剑梭巡更八荒。思舜郁陶言不得，且教随喜鬯流香。
自寿 其一	[当代] 姚佳	孤帆入翼逐冥鸿，只影栖犀愧鬓蓬。四十九年天亦老，八千万日梦相同。云归巫峡秋风白，雁去衡阳清泪红。回首不知流水杳，出门大笑蹑飞虹。
国一男兄新年赠滇茶感赋	[当代] 姚佳	盘古开天香已萌，武王伐纣濮人呈。一朝道上马茶业，几度神前鸡酒盟。金齿茫蛮春色满，银生节度彩云横。苍山白雪滇池月，不杂菽姜亦可烹。
侍酒 其二	[当代] 姚佳	赁舂皋庑尚堪斟，九折回轩何处寻。计二桃能杀三士，期孤骨可值千金。安于故俗愁难耐，参透当真冷不禁。若毕其功于一役，程门立雪感春心。
岁末怀谭洪波兄	[当代] 姚佳	一刹荣华冻不绯，敢教世外独芳菲。寒来海右梅千树，绿尽江南柳十围。佛国功夫通眼手，仙家法宝隐身衣。犹来写意收天库，自得清心入太微。
侍酒 其一	[当代] 姚佳	朔风吹柳尽皈依，稽首清光送夕霏。一叶知秋通物理，千江有水泄天机。放之四海而皆准，居处三山自不违。眉寿无疆悬榻待，红炉点雪动之微。
跨湖桥	[当代] 姚佳	天光汩没碧波摇，燕去鸿来澹不消。半世梦随流水影，一身人倚跨湖桥。凭谁凿石开宏象，待我开弓射大雕。再八千年再来此，放舟去趁浙江潮。
海陵雅集分韵得人字	[当代] 姚佳	梅兰佐酒暖如春，簖蟹篱花尚欠伸。四海同归词赋客，满堂俱是谪仙人。云游山水秋风老，日涉园林晓露新。握火抱冰凭后继，再看大雅说扶轮。
历练	[当代] 姚佳	江湖归梦懒披蓑，独对青山怅薜萝。一自文心空岁月，漫从天眼识干戈。老臣周室徒守鼎，高士黄庭只换鹅。千万人中吾往矣，道之所在惧之何。
老虎洞	[当代] 姚佳	我欲因之揽古今，乱云飞渡恣追寻。卧薪尝胆知何日，破釜沉舟是此心。一塔风光凭俯仰，三江烟水共浮沉。湘湖若得思菰米，听唱莲花动越吟。
夜怀正越兄并呈东风老人	[当代] 姚佳	三千里地白云封，十五重天月下逢。东岳庙中闲自在，北辰宫里旧相从。兰亭集序还来此，梦笔生花也著侬。一曲阳春留社在，东风化雨最高峰。
推背图	[当代] 姚佳	冥然兀坐叹而今，冷酒闲文取次斟。皮里阳秋留以梦，醉中山水得之心。上天垂象莫须有，下界飞龙岂可寻。勿谓言之不预也，西风一叶一深沉。
暹粒晤胡僧兄	[当代] 姚佳	我带千山月色来，君披四面佛光回。深林不见沉吟久，异国相逢一笑哉。情切此时添酒趣，心空何处惹尘埃。江南待到莺飞日，再向西湖引满杯。
重游吴哥窟	[当代] 姚佳	枯腾老树碧周遮，上座飞仙去路赊。神庙园林独角兽，梵天风雨七头蛇。桑香佛舍春犹远，红色高棉日又斜。安得大鹏金翅鸟，瀛涯胜览接星槎。
无题四阙 其四	[当代] 姚佳	麒麟仁兽出而终，夫子缘何怨道穷。闻所未闻鸡犬梦，忍无可忍马牛风。扶摇一衲过千水，羁勒三尸及九虫。染指流年皆怪事，忘言咄咄漫书空。
无题四阙 其三	[当代] 姚佳	长绳系日任东西，几度霜桥茅店鸡。月没星稀天下旦，秋归雁远水云迷。莫衷一是蒙头酒，日上三竿曳尾泥。唯有此中可避世，安之若素去来兮。
无题四阙 其一	[当代] 姚佳	凿井耕田一欠伸，桃源何处避嬴秦。溥天之下皆王土，率土之滨尽侍臣。漠不关心兴替梦，若无其事郁陶人。浮生了了秋风里，在涧在阿悲溷茵。
无题四阙 其二	[当代] 姚佳	与世沉浮尤可哀，骷髅一剑向谁开。曾经指鹿马非马，到底诗人才不才。万壑云山明月在，漫天花雨怒潮来。汤汤沔彼东流水，帝利于吾何有哉。
秋节怀人	[当代] 姚佳	醒逃书剑醉逃禅，遁世无为岂偶然。浩荡江湖归野鹤，苍茫风雨噤寒蝉。生明桂树山中月，渡远秋云海上天。长夜未央思不已，小楼独坐柳如烟。
泰山	[当代] 姚佳	蔚然深秀挂蓬冠，青壁丹崖十八盘。登泰山而小天下，蹑云海已列仙官。红门晓日缘何赏，柴望遗风如是观。岱岳峥嵘梁父险，置身霄汉觉高寒。
中秋节伺宴东风老人	[当代] 姚佳	满座春风万象钦，一湖烟雨入杯斟。今宵足饮桂花酒，长夜仰看明月心。大化栖迟容客醉，流年顾盼俟秋吟。金波玉彩无量寿，皓旰天宫今古今。
金山寺	[当代] 姚佳	万川东注一山遮，吞海留云更舜华。十二时中峰凝碧，三千里外水浸霞。仙人由此觑青鸟，法海缘何降白蛇。成败江天闻战鼓，输赢玉带换袈裟。
南华寺 其二	[当代] 姚佳	廿五年前随学去，百千万念上心来。功名断送留仙枕，日月平分延寿杯。无尽虚云空雪相，欲归远梦斸烟莱。放生伏虎皆如意，海会西贤笑口开。
光孝寺赠军持兄	[当代] 姚佳	上方日涉庆云开，天德崇儒拱极台。仙鹤招人长不去，梅花传汝小休来。泮池桃李俱佳矣，驼岭清风亦妙哉。憬悟溱湖明月在，长桥烟景似蓬莱。
南华寺 其一	[当代] 姚佳	九龙灵照幻耶真，行到漕溪一问津。掬水饮之香在手，看山归也月随人。宝林雨洗池中物，玉界风吹陌上尘。千佛袈裟传六祖，五花七叶十分春。
骆越王羽人竟渡纹靴形钺感怀并呈曹锦炎老师 其二	[当代] 姚佳	绝世奇珍礼意崇，国之大事祀于戎。上医医国刀兵外，造化化人方寸中。金鼓响时三老语，赤璋祭处百蛮通。比来狩猎江湖远，鸥鹭蹁跹天地空。
骆越王羽人竟渡纹靴形钺感怀并呈曹锦炎老师 其一	[当代] 姚佳	我辈朅来天一涯，伊人宛在水之湄。浮槎竞渡欲何往，丹凤朝阳心在兹。残绿汀洲春自好，新明半岛月相宜。曹家文字无人识，越国风华绝世奇。
无闷	[当代] 姚佳	万籁深沉斗影微，气冲霄汉一忘机。夜来阙室虚生白，春到空山尽缀绯。如此飘零歌以咏，几回桑海是耶非。于无声处香烟起，恍惚蘧蘧蝶梦飞。
郁庵藏兵之骆越王弓格剑 其十	[当代] 姚佳	诗酒无妨旨且多，丰城紫气坐消磨。秦攻之战惨如此，王道其行可奈何。温水铜兵鬼鼓舞，花山崖画越人歌。大槐宫里空弹剑，吟到仙枰已烂柯。
郁庵藏兵之骆越王弓格剑 其九	[当代] 姚佳	敬白诸君行路者，夫维圣哲掞其才。乾坤一气清明在，造化无穷众妙该。沐浴焚香邀以至，登山临水送将归。他年祭祀雄王处，火海休忘酹酒来。
郁庵藏兵之骆越王弓格剑 其八	[当代] 姚佳	损于彼者盈于此，如月之恒如日升。登泰山而小天下，至南溟已化飞鹏。相从赤水犹堪證，陡起黄河未足凭。唯此党人其独异，夏虫不可语于冰。
郁庵藏兵之骆越王弓格剑 其六	[当代] 姚佳	夫学者犹种树也，仁于他物及于人。为山九仞春光好，在水一方风景真。君子贫穷而志广，梅花寂寞乃怡神。忘身之老游交趾，铜柱依稀别恨新。
郁庵藏兵之骆越王弓格剑 其七	[当代] 姚佳	国无人莫我知兮，至死靡他何噬脐。月斧风斤杨柳舞，歌圩王庙鹧鸪啼。吾将上下而求索，亦与之为无町畦。断发纹身终远举，辟尘东海有灵犀。
郁庵藏兵之骆越王弓格剑 其五	[当代] 姚佳	牂牁江上月皎然，馀处幽篁不见天。虽九死其犹未悔，若三生是岂非缘。焉能忍此而终古，无可奈何与大千。杨汉之南祈始祖，空行龙母十洲仙。
郁庵藏兵之骆越王弓格剑 其四	[当代] 姚佳	吾尝终日而思矣，曳尾涂中徙北溟。流水不言供激荡，春山如笑欲忘形。将无同也生何惧，身既死兮神以灵。龙战大荒漂杵血，昆池劫碎一天星。
郁庵藏兵之骆越王弓格剑 其三	[当代] 姚佳	天下至诚尽其性，不知我者谓何求。百川学海归于海，五岭分州属是州。朝饮木兰之坠露，夜看霄汉也清秋。羽人竟渡星槎去，携手飞仙汗漫游。
郁庵藏兵之骆越王弓格剑 其二	[当代] 姚佳	羌不知余之所藏，欢来何晚意何长。盛阴修夜忧难晓，普世方昌乐未央。冉冉光阴流似水，交交黄鸟止于桑。路人大竹厉无咎，汉土兴隆中国康。
龙门古镇	[当代] 姚佳	吕梁胜似当龙门，此处青山亦姓孙。耕读传家明月在，忠良待客古风存。双溪笼络星辰气，一塔拔提天地根。余荫绵延常积善，百花春及永承恩。
郁庵藏兵之骆越王弓格剑 其一	[当代] 姚佳	中原逐鹿我何堪，有所思兮在岭南。生也有涯犹梦蝶，死而无憾再眠蚕。羁縻州洞春常在，荒服蛮夷战未酣。天下一家归骆越，昆仑倒影百花潭。
新安江	[当代] 姚佳	一蓑烟雨究乎而，山水之间意在斯。江上白云归不得，江心星宿益凄其。落花飞处春何在，天地翻时安可期。剩有孤舟载憧憬，万家生佛尚堪为。
大明湖	[当代] 姚佳	海右春深物态殊，一舟身寄大明湖。与谁同坐人天阔，笑我空随客梦孤。惯看风波知节气，偶思滋味忆莼鲈。凤鸣枯木龙吟水，皓月昆仑已模糊。
亚丑钺	[当代] 姚佳	秉钺有虔敌万夫，汤王自把伐昆吾。武丁之子封攸国，亚丑其公氏薄姑。世事权衡凭此定，人心饕剃复何诛。相承一脉天留祚，玛雅曾传太极图。
禅定	[当代] 姚佳	中宵入定坐跏趺，月出之光若有无。一贯道犹如此矣，七星文不在兹乎。元神出窍奇而妙，白骨生肌美且都。吸尽西江空仿佛，心同止水觉于于。
岁末感怀寄留社诸君子	[当代] 姚佳	一箭光阴栩栩过，北风声里坐消磨。怀君几夕梅花月，为客五湖萍梗波。身外金童招凤舞，关中老子策牛歌。人天无限新旧雨，万里江山待振珂。
国清寺	[当代] 姚佳	一行到此水西流，重上天台忆旧游。宝塔云来犹见顶，老梅香到不知秋。金神跪拜怀寒拾，玉女飞升感阮刘。好自隋唐人去后，空余明月斧中修。
题净土网	[当代] 姚佳	灌水无端淹死鱼，哈哈一笑大槐居。开心和尚来绕舌，明眼山僧又出车。万里西风扫落叶，千秋明月照清虚。不过名鲫空抛网，输与姜公直钓渔。
与莼鲈兄梅庄兄会饮并步莼鲈兄原玉	[当代] 姚佳	世间难得最天真，又此江山一禦神。如此我闻俱震动，莫非君笑亦原因。恒河沙粒堆成骨，旋火轮光幻作人。明月千秋皆历历，不妨诗酒戏风尘。
步莼鲈兄韵亦赠谢嘘堂兄	[当代] 姚佳	随掌何当就老黄，濠梁之气越之觞。湖开三面等行咏，客聚一堂来坐忘。世事易安蕉覆鹿，道情难却石成羊。大风歌罢小红唱，酩酊为酬九曲肠。
龙井	[当代] 姚佳	此眼枯时东海枯，上苍玄妙倩谁扶？蛟龙三尺为相待，风雨千年世所须。物外遨游波作画，人间谩咏唾成珠。飘零我亦清閒甚，一宿西湖客梦孤。
自题画梅（一九九四年杭州作）	[当代] 金鉴才	花影如尘掠地飞，昨宵清梦月同归。与君信有三生约，莫遣殷勤入翠微。
绮怀二叠 其十五	[当代] 姚佳	絮果兰因总惘然，黄粱炊枕好游仙。鸡肋滋味愁还笑，蝉蜕心情醉欲眠。恨水影中人似雁，杀花声里夜如年。绮怀叠叠成何事，驴背生涯又一鞭。
余年五十坤峰为作墨兰卷因题二绝（一九九三年杭州作） 其二	[当代] 金鉴才	故人画笔起春风，客里湖山入眼中。记得当时灯下醉，此生已许事雕虫。
跋自刻印两首（一九九二年杭州作） 其一	[当代] 金鉴才	社结西泠九十春，雕虫非复旧精神。如今我亦随流俗，百事无成作印人。
跋自刻印两首（一九九二年杭州作） 其二	[当代] 金鉴才	纷纷俗格话新奇，花谢春风著地垂。我亦有樽能醉客，君家谁是旧相知。
余年五十坤峰为作墨兰卷因题二绝（一九九三年杭州作） 其一	[当代] 金鉴才	半生漂泊不为家，风雨横窗日夕加。閒却门庭无俗侣，好同芳草作生涯。
湖州王一品笔庄索题（一九九一年杭州作）	[当代] 金鉴才	四德周全一品王，毛颖熠熠自生光。山斋雨寂秋风起，一扫溪藤万丈长。
偕苏步青教授登湖天一碧楼即兴	[当代] 金鉴才	荷风桂雨太匆忙，一览湖天画卷长。景物宜人今又是，波光漾溢照秋霜。
延福寺赏菊（一九九一年武义作）	[当代] 金鉴才	轻寒篱落灿黄花，玉露丛中气自华。他日霜风萧杀处，几枝傲节足人誇。
访抱朴庐（一九八七年杭州作）	[当代] 金鉴才	百转丹炉久已倾，葛仙去后寂无声。我来岂效长生术，薄卧閒云餐落英。
西泠印社戊辰迎春雅集（一九八八年杭州作）	[当代] 金鉴才	气转融和物事新，无论玉雪长精神。梅花又误东君约，开到西泠是后春。
江郎山	[当代] 金鉴才	剔尽顽云欲放晴，江郎霜锷鼓风声。无人掌此倚天剑，莫怪登高路不平。
题卢坤峰案上盆兰（一九八四年杭州作）	[当代] 金鉴才	买得幽兰三五枝，案头日夕助清思。从来法外神来笔，却道天然是我师。
还朴堂戏作（一九八三年义乌作）	[当代] 金鉴才	花压锦笺次第香，清风细拂碧诗行。一枝冷艳谁怜惜，怕有蜂飞蝶采忙。
兴化县郑板桥纪念馆索题（一九八三年义乌作）	[当代] 金鉴才	两袖清风一蹇驴，乌纱抛去又何如。萧萧数叶衙前竹，半入吟怀半入书。
游重庆南温泉仙女洞次林剑丹韵二首 其一	[当代] 金鉴才	竹里无风曲径幽，拟将心事约归舟。此来别是神仙窟，一样逢春一样秋。
与蜀中书家雅集成都望江楼	[当代] 金鉴才	继往通今各擅场，花笺初写墨生香。登临旧是吟诗处，无数文星照锦江。
午夜即事（一九八一年义乌作）	[当代] 金鉴才	三更灯火月如痕，砚海重开酒一樽。驱遣龙蛇腾素壁，泼翻淡墨画烟村。
中秋寄曼倬兄湖上二首（一九八一年义乌作） 其二	[当代] 金鉴才	西湖有月也堪嗟，不到寻常处士家。安得云开深雪里，差分馀色照梅花。
中秋寄曼倬兄湖上二首（一九八一年义乌作） 其一	[当代] 金鉴才	名园故径迹模糊，僻里蟾光近却无。君请更从高处看，十分明月在西湖。
自题草塘春睡图二首（一九八一年义乌作） 其二	[当代] 金鉴才	在野无能计险安，荻芦好手有金丸。惊魂已出身心外，当面打来胆不寒。
自题草塘春睡图二首（一九八一年义乌作） 其一	[当代] 金鉴才	厌看繁花到草塘，春阴赚得午眠长。风波不动鱼龙寂，谁问醉乡是梦乡。
自题画兰竹（一九八一年义乌作）	[当代] 金鉴才	竹露晓风引兴长，閒分清影照寒塘。多情最是春宵雨，又发兰芽一瓣香。
雁（一九八一年义乌作）	[当代] 金鉴才	日暮潮吹淹浅洲，芦花雁落正清秋。封书系定还相问，可识伊人江上楼。
晓霁	[当代] 金鉴才	檐声彻夜响潺潺，矮屋孤眠梦亦閒。晓起推窗看不厌，青青无数雨馀山。
晚入柯村	[当代] 金鉴才	月树清圆构好阴，家家夜坐沸乡音。我来何事最堪乐，席地儿童呼老金。
梦中诗并序	[当代] 金鉴才	槛外吴山似旧时，案头翰墨惹愁思。人间要待丹青笔，泉路何因夺画师。
题旧印苏文忠公天际乌云帖十二首并序 其十二	[当代] 金鉴才	曾为胜事暂勾留，浅水扬舲不自由。料是更添千载别，仰风词客又登楼。
题旧印苏文忠公天际乌云帖十二首并序 其十一	[当代] 金鉴才	莫谓吾生来已晚，高照明月续新题。翻看自古风流事，一道残阳衰草西。
题旧印苏文忠公天际乌云帖十二首并序 其十	[当代] 金鉴才	虹销梦断未成眠，异代同怀接素笺。长帽仙翁虞阁老，閒情都被阿谁牵。
题旧印苏文忠公天际乌云帖十二首并序 其九	[当代] 金鉴才	江城瞩目乱飞花，赚得行人坐相誇。写罢乌丝唯翘首，浪淘风波洗金沙。
题旧印苏文忠公天际乌云帖十二首并序 其八	[当代] 金鉴才	暮雨流春欲断魂，孤灯觅句竟谁论。鬓毛未减乡音在，纸上题诗旧泪痕。
题旧印苏文忠公天际乌云帖十二首并序 其七	[当代] 金鉴才	走马江湖逐放翁，海船初借满帆风。归来若又钱塘守，自笑前情亦梦中。
题旧印苏文忠公天际乌云帖十二首并序 其六	[当代] 金鉴才	日中系缆花阴里，红雨纷纷载画船。欲却吟杯沉醉极，东山明月夜娟娟。
题旧印苏文忠公天际乌云帖十二首并序 其五	[当代] 金鉴才	三生文字逐风尘，小卉无言不算春。不信试看零落后，座中谁是惜花人。
题旧印苏文忠公天际乌云帖十二首并序 其四	[当代] 金鉴才	雨湿桃花泣浅红，妆成颜色一般同。筵前度曲无常价，舞罢仍留两袖风。
题旧印苏文忠公天际乌云帖十二首并序 其三	[当代] 金鉴才	援笔诗成满座惊，翩跹初试白衣翎。若非遇著眉山老，那得姓名传墨经。
题旧印苏文忠公天际乌云帖十二首并序 其二	[当代] 金鉴才	水色山光依旧是，远峰绰约露双尖。多情代代生花笔，一度展看一度添。
题旧印苏文忠公天际乌云帖十二首并序 其一	[当代] 金鉴才	摩识龙鳞九百载，数行韵语迹分明。当时想见西湖上，芳草垂杨俱有情。
过桃李园	[当代] 金鉴才	门前桃李竞芳姿，淡白轻红俱入时。说与园翁看仔细，春深留得几花枝。
读桃花源记（一九七八年义乌作）	[当代] 金鉴才	清溪花雨绝纤尘，别有洞天一段春。我若浮家也到此，岂能归作武陵人。
白荷（一九七七年义乌作）	[当代] 金鉴才	草塘伫立最堪思，梦里孤衷似旧时。不是风波平彻底，冰清玉白又谁知。
田间偶见	[当代] 金鉴才	软风细雨柳芽天，远岫平岗隔野烟。谁破春泥惊蛙梦，新飞燕子又争先。
丁巳杂诗五首 其四	[当代] 金鉴才	梧桐垂露曳新柔，一片清光叶外浮。材大莫因琴瑟斫，钟生今已觅封侯。
丁巳杂诗五首 其五	[当代] 金鉴才	屋角依稀月影残，残时始觉满时难。玉盘洗出中秋夜，犹许人间仔细看。
秋暮过田家	[当代] 金鉴才	一抹孤云落照斜，悠然微步过田家。江天雁字归声急，满树风牵扁豆花。
丁巳杂诗五首 其三	[当代] 金鉴才	孤山阅尽万梅花，雨后风前几树斜。莫道人生无定著，能安身处即为家。
自题指墨荷花（一九七五年义乌作）	[当代] 金鉴才	画法谁参一指禅，泼翻水墨走云烟。他年会得潘公趣，十里荷花好放船。
丁巳杂诗五首 其二	[当代] 金鉴才	回首原来不丈夫，半生潦倒一身孤。今宵更向桐阴宿，赚得浓睡淡梦无。
丁巳杂诗五首 其一	[当代] 金鉴才	曾记扬帆过洞庭，一湖深碧映春星。四周隐约光千点，都是寻常落草萤。
自题画竹（一九七五年杭州作）	[当代] 金鉴才	拔地争添数尺长，摇风滴露立潇湘。顾看解箨弄清影，护得邻家一段墙。
乐三夫子题坤峰兰竹图命补句（一九七五年杭州作）	[当代] 金鉴才	压额风过泻露香，几枝疏影落寒塘。连宵动地春雷发，又放新梢数尺长。
自题画红莲（一九七五年义乌作）	[当代] 金鉴才	平湖一棹动微涟，花影联翩扑面鲜。欲觅新诗乘醉去，莲娃笑指酒中仙。
自题画梅（一九七五年义乌作）	[当代] 金鉴才	孤山雪后月明时，万叠冰花压旧枝。弄棹湖心閒置酒，个中情味几人知。
端阳日作（一九七五年义乌作）	[当代] 金鉴才	乘雷车马动香尘，兰若灰飞断却春。岁岁端阳今又是，临流谁吊屈灵均。
故里元日用荆公韵（一九七三年故里作）	[当代] 金鉴才	儿童嬉戏满庭除，气转新年万物苏。最喜山中风俗美，家家门上贴红符。
登泰山南天门	[当代] 金鉴才	栈崖壁立势如倾，柏盖松阴夹路迎。有意登临心莫怯，天门过后一身轻。
莫干山即景	[当代] 金鉴才	入梅天气雨如麻，雾压江南十万家。一点诗情何处寄，软风吹湿碧窗纱。
义乌黄山道中（一九七零年义乌作）	[当代] 金鉴才	风翻柳叶午烟斜，围坐茆亭品野茶。触处天然成一景，溪头微雨湿桃花。
登八咏楼（一九七一年金华作）	[当代] 金鉴才	楼高月小晚风轻，觅处但馀居士名。谁解武陵歌旧曲，沿江一片捣衣声。
次韵微昭夫子见寄	[当代] 金鉴才	云帆一振去天涯，又得江潮岁岁加。欲出明珠望海路，休教负此好年华。
登义乌城南高峰	[当代] 金鉴才	孤峰秀出夺天工，万里平芜一望中。造化有情终不老，最奇险处沐春风。
嵊山岛早课	[当代] 金鉴才	奔骤千年气未颓，海居镇日听崩雷。墨磨声合潮声急，驱动龙蛇笔底来。
山居（一九六五年故里作）	[当代] 金鉴才	最爱山居不动埃，梅花如雪满墙堆。晴岚纸上弄开合，云影徘徊入砚来。
莹山道中（一九六五年上虞作）	[当代] 金鉴才	花平檐楯水平溪，夹路蜂飞香满枝。最是莹山人意暖，山歌犹得好风吹。
赠别褚礼响	[当代] 金鉴才	少年奋发与君同，浪迹江湖意气雄。好是春风送尔去，梅花带雨著新红。
自题画海棠（一九六四年杭州作）	[当代] 金鉴才	年少峥嵘锐气长，五湖行尽不还乡。胸中自有鸿图在，若个閒情画海棠。
西湖咏春四首 其四	[当代] 金鉴才	乍暖小楼锁好梦，觉来睡意和春浓。莺声历历明窗外，山在苍茫落照中。
西湖咏春四首 其三	[当代] 金鉴才	半壁青山曲水通，初醒万缕闹春风。当年醉卧落花处，又透夭桃一点红。
西湖咏春四首 其二	[当代] 金鉴才	静静楼台隐树丛，却来柳岸一丝风。嫩条无力点春水，人在逍遥鼓棹中。
西湖咏春四首 其一	[当代] 金鉴才	一年好景为春延，错落梅花五色笺。又是春酣来暖日，碧珠梢上逐风颠。
夜出吴门	[当代] 金鉴才	雪泥鸿爪浅深痕，月照东山夜夜魂。长笛一声解缆去，暮云愁色满吴门。
生公讲台	[当代] 金鉴才	一片婆心渡世舟，千春故事说无休。我来也效生公法，顽石如何不点头。
夜登姑苏城楼	[当代] 金鉴才	城头仰见月孤零，沟底流残数点星。多少姑苏台上泪，至今莫识旧宫庭。
题卢坤峰梅竹鹧鸪图（一九六二年杭州作）	[当代] 金鉴才	风动长梢春水滋，晴光煦煦逗南枝。鹧鸪不报梅花落，满目苍山月上迟。
过细路坑驿亭（一九六二年故里作）	[当代] 金鉴才	微雨似烟霜叶稀，空山寂寂鸟清啼。曾经踏雪长亭路，手折梅花第一枝。
访母校坑西小学（一九六二年故里作）	[当代] 金鉴才	风景寻常谙小园，谁倩木笔记荒寒。当年踏雪人重到，陈迹斑斑仔细看。
夜归	[当代] 金鉴才	遍野风吹稻熟香，流萤乱点入怀光。同人或问行何去，一笛悠扬是故乡。
八月十日返乡侍母疾读书达旦	[当代] 金鉴才	孤灯如豆雨凄凄，万树惊风鸟不栖。读罢饥肠无诉处，一声报晓是啼鸡。
暑日居勾嵊寺	[当代] 金鉴才	长夏山中日日晴，窗前伴读有蝉鸣。移来小寺清凉地，怕听慈亲诉苦声。
忆南洋二十韵	[当代] 林英男	樵风存世外，旧雨已星散。蹈海漂万里，有蟹无通判。新唐聋瞽孤，堕月兔毛贱。华夷尽异乡，茕茕独浩叹。嗟呼三世劫，百年客路漫。焱方凛夜长，风雨营觞奠。阅世细磨砻，侧身岂眄盼。自由鬼吹灯，民主鬼王宴。自兹入商道，犊裈挥雨汗。胥魂不可夺，珠米任易换。陶陶醉箕踞，野烧竹筒饭。颠扑强自奋，落齿和血咽。不复嗟来食，腹膺藏万贯。从容对使君，慷慨求别院。陆沉武陵源，越吟悲且颤。椰滩望家山，似闻慈亲唤。炎炜迷烟水，堆雪撼胸岸。浮云幻羝羊，难觅寄书雁。雁书无投处，冲荡湄江畔。仰天犹泣麟，清泪色如茜。
下乡	[当代] 林英男	怅然出门去，笈空无片纸。穑夫怜稚孱，习稼从兹始。竹箪有甘薯，缶壶画兰芷。拈饭逗眠蛙，张笠罗野雉。无晴雷挟雨，稍息抱锄拄。浊泾涤泥足，荼英梦蝶舞。昔吟农家乐，兹噤农家苦。食烹自耕粟，泪洒东篱土。寒由柴扉隙，热自豆灯炙。岁半粮断炊，绳束肚上腋。地榻天帐高，鸡栖棕木屐。露重湿布衣，鸟饥觅朝夕。面壁为农墅，抄卷伴嬉鼠。油乾误燃心，夜阒闻猪语。本无胯下才，何来漂母煮。刀非楚王剑，噗噗斫麻黍。
述怀答故人	[当代] 林英男	江湖耆壮少年愁，近死疑狐正首丘。宇内无神遮怖鸽，滩头惶恐遁閒鸥。芳菲节后章台柳，落日霜前促织秋。仆本恨人将老至，口徒衔石复何求？浮踪万里三千劫，倦客孤魂大梦游。往世宁知结杨意，今生岂堕喘吴牛？凌云祗绕蓬窗底，流水惭洄笔海陬。涸鲋辙中遑说厄，羸夫胯下总论羞。避秦廿载怀冰雪，斫地亡魂哭自由。呵壁无天沈剑气，风雷何事搅沧洲？陆沉犹有儿孙祭，星散唯难涕泪收。袖手尸居馀一念，成灰此骨未依刘。
甲午重游钱塘湖拜谒两浙词人祠感赋 其四	[当代] 林英男	三秋金粟留香后，十里残荷落索时。陵谷云扬起衰飒，西溪霜降谒丰碑。
乙未立秋	[当代] 林英男	身陷炎方蒸暑溽，敢期木叶动秋声。殷勤喜鹊迷津路，银汉难逢一夜明。
秋分寄行素兄叙旧十六韵	[当代] 林英男	夤夜秋风起，旻天明晦殊。抚尘犹历历，劳燕奈劬劬。觳觫檀溪马，飘摇卓氏垆。念慈知守黑，怜女买归舻。雨霁奔雷怒，霞飞落日孤。青春沈死海，白发听啼蛄。蝉蜕皆埋土，蚕丝自茧吾。十年生复聚，西陆病将苏。逝豹皮无价，生龟尾曳涂。还林三匝鸟，垂耳半坡驴。嗟我堕杯月，叹君遗海珠。鸥盟星欲散，鹤野草难枯。用九腾龙日，庆馀跨灶驹。化鲲屯北浸，借箸指南图。甲子裁诗稿，天涯忆友于。隔山相叩问，溢泪二冰壶。
甲午重游钱塘湖拜谒两浙词人祠感赋 其二	[当代] 林英男	飘萧瞑柳拂华颠，楼外楼头意宴然。瀚海归来失语燕，已无花眼饱媸妍。
甲午重游钱塘湖拜谒两浙词人祠感赋 其三	[当代] 林英男	吸尽西江收一瓶，却悲天水早伶俜。谁怜自古繁华地，秋雨穹苍黯涕零。
甲午重游钱塘湖拜谒两浙词人祠感赋 其一	[当代] 林英男	客梦翻回已卅年，秋光绮缋水如天。烟波兰棹漂何处，一鹤孤山兀立眠。
病臂未愈有作 其三	[当代] 林英男	凭谁法眼看灵根，出没幽明几道痕。磨涅从来未缁磷，三生石上故清魂。
病臂未愈有作 其二	[当代] 林英男	此生难见穴犁庭，抉目宵深似蛰萤。敢是衰翁耽世执，后身莫逆费叮咛。
癸巳冬至	[当代] 林英男	莫言数九紧相随，井底微阳动海涯。至日风怀如冻柳，初荑却在酒酣时。
病臂未愈有作 其一	[当代] 林英男	散骨酥麻白发横，侧身钳口梦魂惊。举头犹是秦时月，陵冢迷踪独姓嬴。
辛磊君仙游三年祭 其三	[当代] 林英男	荆路嵯岈瘴瘼多，尘尘旧梦饱蛟鼍。一壶昔日醇陈普，不问蓬莱水浅么。
辛磊君仙游三年祭 其二	[当代] 林英男	幽门托梦总伶俜，仗剑虚舟入涨溟。踏浪跨鲸君本色，连鳌慰我泣惺亭。
辛磊君仙游三年祭 其一	[当代] 林英男	参商泪雨紫冥寒，林下焚香云似磐。散木陈根相引望，幽明何处可刳肝？
呈沚斋先生	[当代] 林英男	林下挂瓢犹扰攘，应怜卧佛倦津梁。圯桥不堕黄公履，借箸无才阙一章。
夜梦寤风雨大作遂吟八首 其八	[当代] 林英男	汍澜难霁牖微明，点点寒霤穿石声。兀坐苍茫横巨室，偃然秋气已峥嵘。
夜梦寤风雨大作遂吟八首 其七	[当代] 林英男	龀始未逢慈母泪，儿知热泪早成冰。车轮四角辞亲日，风雨交侵穿背膺。
夜梦寤风雨大作遂吟八首 其六	[当代] 林英男	孤星夜海倦飘零，忍看青毡血泪腥。纵念慈亲恒守黑，重门岂掩雨霖铃。
夜梦寤风雨大作遂吟八首 其五	[当代] 林英男	灯下自嗟无四蹄，覆瓿笑我类醯鸡。索琴宁有广陵散，起坐中宵哭阮嵇。
夜梦寤风雨大作遂吟八首 其四	[当代] 林英男	千年练实自葳蕤，秋雨疏桐半堕时。寻得醴泉遗死海，莫讥才尽却吟诗。
夜梦寤风雨大作遂吟八首 其二	[当代] 林英男	窅眇孤踪苦蹑寻，百年烛短客庐森。泬寥九野无鸡唱，但押惊雷带雨吟。
夜梦寤风雨大作遂吟八首 其三	[当代] 林英男	无复骑龙捋虎须，祗今涉海谢麻姑。盎盎无非空一闪，倚帘不见闷雷驱。
夜梦寤风雨大作遂吟八首 其一	[当代] 林英男	颎欹梦断市中箫，泻月凝冰廿四桥。起看荧屏歌舞地，帘搴雷动浙江潮。
衡斋主人遗邹堂梨脯回穗再致谢	[当代] 林英男	邹堂笃玉出南枝，饮脯当生大月时。蟾眼初窥双蟹目，海滨虚室有联题。
步韵和行素兄《诗词赛意外被奖有感》	[当代] 林英男	金缕烟花岂化尘，空枝岁岁蕴回春。申韩其上下聃佛，择善由人铸此身。
读《三十年一根筋》寄鸿清兄	[当代] 林英男	木讷敏行筋岂痴，桓郎三弄动明夷。笑吾跬步无从起，卅载支床不死龟。
广武古战场 其二	[当代] 林英男	鸿宴鸿沟裂太清，飞蓬逐鹿气干城。盘空回谷千年叹，白骨西风竖子名。
广武古战场 其一	[当代] 林英男	浇土犹听万马骧，清诗一纸吊兴亡。荒原煮酒凭红叶，绝塞孤寒伴古殇。
和行素兄题岸谷先生《平沙集》 其一	[当代] 林英男	霜毫一掷倚天寒，指顾苍茫七里滩。鹤语冰魂怀季次，缁衣籍卉大江干。
己丑清明	[当代] 林英男	寒食生烟蒸晦昧，长河无语入清明。无风无雨似无泪，猎猎幡旗父子兵。
知音	[当代] 林英男	流水高山本阒音，天涯芳草自难寻。郢人已逝庄周噤，谁抚无弦日月琴。
问诸神	[当代] 林英男	问君何夺半时辰，缘绝阴阳遗恨身。刮骨疗伤无忍处，荒天死海哭严亲。
戊子秋示小女 其一	[当代] 林英男	半编黄卷聊遮眼，一纸风骚苦噬脐。甘谷童功来世艺，千秋怅望落花蹊。
戊子秋示小女 其二	[当代] 林英男	无地灰随伍子驰，有抔三尺近要离。薪传火续惟肝胆，一炬浮生泪与痴。
戊子秋示小女 其三	[当代] 林英男	雁雁蹇鸿非凤鸣，离魂遗魄笑翻生。苏红狼奶淀膏血，刮骨换胎千里行。
咏史之什 其八 旷霄光	[当代] 林英男	师旷霄光目未残，颜回为己乐瓢箪。荀卿劝学呼禽兽，夜半灯青再细看。
咏史之什 其九 鲁相嗜鱼有道	[当代] 林英男	恶竹万竿深土襄，惶惶士犬枉苍凉。今鱼入罟如鲲大，世道嗤贫不笑娼。
咏史之什 其十 管仲说鼠	[当代] 林英男	永号硕鼠血斑斑，踞灶穿墙忌器间。管仲再生无妙策，后君怎得解连环？
咏史之什 其七 晏婴缓步	[当代] 林英男	振衣缓步玉山移，五尺婴躯伟岸姿。浩气长虹干直道，死生悬命费奔驰。
咏史之什 其六 鲍叔祝酒	[当代] 林英男	焦桐孤竹雅音凄，玉磬沈吟入小诗。忧患而生安乐死，谁人避席拜盈卮？
咏史之什 其五 季札挂剑	[当代] 林英男	三尺森森诺万金，天涯芳草冢头寻。古心一剑悬天地，掩卷痴人泪满襟。
咏史之什 其四 孙豫让	[当代] 林英男	漆身吞炭意何求？国士还当国士酬。剔骨焚根诛老九，弃夫覆水岂能收？
咏史之什 其三 禦卒羊斟	[当代] 林英男	驷马狂奔梦里身，茫然卸甲罪何人？徒瞋禦卒无良辈，只患羊羹太不均。
咏史之什 其二 鲁仲连	[当代] 林英男	仰止千秋蹈海情，萧萧易水一轲荆。但存三户非乡愿，死士雄心百万兵。
临屏读穆王己丑岁暮五律观感	[当代] 林英男	幽谷白云欲出游，潮来天际见归舟。东风不舞黄金缕，直上春寒百尺楼。
咏史之什 其一 夏禹	[当代] 林英男	龙门铁壁锁天扃，鲧殛禹兴河未清。万耒能疏千古恨，茫茫九派下沧溟。
冬至送别诗词网二首 其二	[当代] 林英男	荒阑无语断知闻，吹剑烟云醒醉魂。暝柳栖鸦啼冱野，寒蟾铺地熨诗痕。
冬至送别诗词网二首 其一	[当代] 林英男	阳生一线冻云颓，乍泄春光岭表梅。地气潜潜销腊月，荒荒长夜听葭灰。
故友羊城聚会三首 其二	[当代] 林英男	渐老西风骨更柔，分飞旧梦已悠悠。归来瀚海前巢燕，一夜呢喃梦未收。
故友羊城聚会三首 其三	[当代] 林英男	几度生还踏劫灰，几人蹈海几峰回。雷呼夸父魂难醒，搜杖邓林沧海栽。
故友羊城聚会三首 其一	[当代] 林英男	觥筹白发返童嘻，凫短鹤长予独痴。傥信浑天是鸡子，孵成历劫也天鸡。
园西湖畔散步杂诗 其四	[当代] 林英男	花下流连客洛阳，买舟东去入潇湘。神州遍地皆尧舜，若个无修半面妆。
生查子 九月随感	[当代] 周燕婷	世界似琉璃，五色光轮转。秋虎自难持，尘梦何堪恋。三界道相通，九月天谁管？枯败惜残荷，犹向西风展。
生查子 题冷枚《梧桐双兔图》	[当代] 周燕婷	相伴过幽窗，相伴濡清露。来去影双双，不问朝还暮。一霎桂花风，一霎梧桐雨。知否广寒人，犹在凄凉处。
生查子 商山访温飞卿遗迹不遇	[当代] 周燕婷	溯水望山行，渐到山深处。未见叶飘萧，但见云来去。去也不思量，来也无言语。忽起一声鸡，露下愁如雨。
生查子 雨夜访灞桥	[当代] 周燕婷	灞水自南来，人自东西走。一缕别离情，费尽千丝柳。今夕雨霏霏，灯影参差瘦。不是别离人，愁绪无端又。
生查子 小寒夜多地大雪寄怀智妙沪上	[当代] 周燕婷	汝在雪花中，我在梅花里。赠汝一枝春，寄我思如水。寒月不成团，空有怜人意。莫共月徘徊，怕见愁相倚。
生查子·戊子卯月閒莳引之所馈波斯菊	[当代] 谷海鹰	岁岁倚蒿莱，偶得流云瞥。君子荐为媒，来嫁烟沽月。情怯祷春寒，雨密催妆箧。新著绿罗裙，依旧辽东结。
小秦王·三世蝶三首 其二	[当代] 谷海鹰	自茧情丝化蛹初。前尘似梦已模糊。于无恩处方无怨，收拾乾坤入太虚。
小秦王·三世蝶三首 其三	[当代] 谷海鹰	彩翼翩翩破茧成。寻芳随处结深盟。情迷岂料黏蛛网，回首蜂须舞落英。
小秦王·三世蝶三首 其一	[当代] 谷海鹰	世味何浓日日尝。童心未便识风霜。几番蜕变参生死，酿得经纶满腹香。
木兰花·和颖庐先生	[当代] 谷海鹰	晴光拂日云裳瘦。岭外梅香浓似酒。几曾绛帐荐琼瑰，梦里常寻仙渡口。词心千载怜红袖。擘倦花笺閒负手。谁言春去减芳菲，绮绣更饶春去后。
阳关遗址闲眺	[当代] 吴金水	龙媒曾此入中华，遥指关前认渥洼。丝路千年成梦寐，骊歌三叠尚咨嗟。惊涛掠地浮云影，大漠连天上古沙。却问何人知永劫，风飘落日又西斜。
航太广场	[当代] 吴金水	霓虹灿烂下瑶京，幻出人间不夜城。满目游人行络绎，四围大道接纵横。神舟已现飞天梦，瀚海还酬换世情。最是弦歌新政好，西来每讶碧霄清。
过月牙泉登鸣沙山	[当代] 吴金水	戈壁滩中树色开，西陲圣境许徘徊。一弯静水宵涵月，十里鸣沙昼听雷。风送驼铃随客去，日移塔影度云来。今朝无意临峰顶，留得馀情待下回。
三元观榆树	[当代] 吴金水	葱茏如盖上参天，言是将军旧马鞭。征伐曾随云作阵，策勋应见酒成泉。殿堂四季资香火，风雨千年阅市廛。岂是元尊惜英烈，晨钟暮鼓为喧阗。
大湾城头	[当代] 吴金水	茫茫今古一时间，城上徜徉思万千。浩瀚黄沙吞碧落，蜿蜒黑水下祁连。金戈北拒强胡马，丝路西通大食天。蒸尽居延沧海浪，只成戈壁不桑田。
出兰州去金塔路上的高凉短信知其生辰遥寄长句	[当代] 吴金水	乌鞘雪岭太湖潮，万里回眸贺此朝。掌上明珠知寿酒，身边弄玉解吹箫。莫因阆苑莺花盛，便忘尘寰道路遥。欲报人间相羡意，诗鸿为我赴青霄。
长安街与力夫邵林红叶小聚相约用蒸韵	[当代] 吴金水	云里楼台暗几层，长街醉卧忆吾曾。难凭梦寐成蝴蝶，且把生涯共友朋。匝地殷雷消困倦，漫天豪雨洗炎蒸。今宵义气须千盏，何必他年更剪灯。
步诗心韵戏作	[当代] 吴金水	无意清高嚼雪冰，人间酒肉可填膺。鲸鲵已是盘中物，醪醴原为世上朋。莫道隳颓如阮籍，也曾啸傲敌孙登。年来行事君休笑，醒后江山未足凭。
悔诗二首 其一	[当代] 吴金水	久贮冰心在玉壶，缘何一怒向狂徒。试锋即便如杨志，逞气仍难赦灌夫。莫惜林泉云水净，应容坛坫雀鸦呼。今宵忽起西园梦，月淡风清是故吾。
答雨如	[当代] 吴金水	谈书论画两相投，更有诗怀在斗牛。携手赣南山磊落，剪灯日下酒绸缪。燕云润绿春初过，渤海连天浪未收。道路回看才百里，不妨常做小勾留。
震后有作	[当代] 吴金水	又见苍天恼共工，惊闻大野遍哀鸿。漫天冻雨青山改，万缕冤魂碧壤通。每见伤亡多涕泪，忍凭危难造英雄。今朝始愧囊羞涩，难有雄财尽寸衷。
剑门关	[当代] 吴金水	阅尽人间险恶场，雄关天设亦寻常。危涯远接沧桑外，峻岭高撑日月旁。势压中原三万里，名留西蜀两千霜。凭栏遥望长安陌，覆雨翻云正自忙。
窦圌山	[当代] 吴金水	昔人早已化飞仙，剩此三峰云海间。脚下崚嶒千级蹬，眼前缥缈九重关。松风远振空驰想，铁索高悬不可攀。谁信别途能换骨，青痕遥指是匡山。
丁亥十月十五与诸诗友夜游西湖	[当代] 吴金水	落叶飘萧满渡头，共携诗酒泛深幽。一痕灯影湖堤远，万顷鳞光夜色柔。绮席暗随波荡漾，瑶窗不为雨绸缪。凭栏莫问何年夕，遥指雷峰渐入眸。
戊子暮春应无稽斋主之邀访三星堆遗址席间斋主口占长句见赠步韵为谢	[当代] 吴金水	铜枝似叩浩天心，神树巍然尚有林。金石图腾灵羽绚，蚕鱼岁月蜀山深。他年我亦为过客，此际谁先发醉吟。门外仍流劫时水，不妨同向酒杯斟。
谒龚自珍纪念馆步其咏史韵	[当代] 吴金水	风雷何日到神州，槛外钱潮昼夜流。箫剑已随词客去，亭台聊共美人游。他年桑海宁堪待，上国衣冠未足谋。但使溪山能卜筑，不辞长做醉乡侯。
周日与诸友小聚戏作	[当代] 吴金水	窗外阴阴欲雪天，炉边閒话海桑迁。酒斟衡水宜人烈，肉脍羔羊称意鲜。倜傥岂无张子野，酕醄更有李青莲。忽闻廊下喧呼乱，却是旁人妒散仙。
渔歌兄远寄酱鸭戏赋长句为谢	[当代] 吴金水	闻君有意赠双凫，便拟乘风上九衢。岂料梦中仙客屐，已经云外野人厨。友情自可传千里，滋味犹堪忆五湖。从此竟消荣进念，山居水泊试相呼。
丁亥十月十五日晚雨儿胡同小酌	[当代] 吴金水	皓月悠悠上柳梢，黄昏集市尚人潮。歌声似梦飘深巷，树影如烟暗绮寮。酒借帘风香缱绻，花沾暖气态妖娆。明朝又是江山隔，如此浮生如此宵。
随仰斋丈游八大处再步前韵	[当代] 吴金水	闲踏崎岖觅梵关，高林鸟语亦闲闲。苍岩磊落尘寰外，碧霭迷离殿阁间。岭际白云词客梦，霜馀红叶酒人颜。回眸却怪西来佛，每向神州占好山。
和力夫北兵马司十七号韵	[当代] 吴金水	眼底风光岂可图，云遮雾罩满京都。且拈俊彦供喷饭，更借烟霞作唾珠。秋水无需思海若，炎威早已退天吴。朋来幸有深深院，诗酒留连自不孤。
仰斋丈以耄耋之龄只身来京会友席上相约游西山步其元韵	[当代] 吴金水	秋威昨夜肃乡关，木脱鸿飞各不闲。我已身蜷灯案侧，翁犹兴在水云间。八旬肝肺还堪酒，千里风尘未改颜。为得机缘沾爽气，明朝附骥踏西山。
西风	[当代] 吴金水	已向高天涌乱云，侵窗更带庾公尘。千林尽作飘萧意，一壑唯存落寞身。袅袅可堪临楚泽，悠悠难得梦吴莼。晚来且唤素心友，为解凄凉共玉醇。
寄箫斋	[当代] 吴金水	雁在青霄鹿在林，枫红苇白灿烟浔。岂因几片飘萧叶，便失千山磊落心。尊畔从来多旧雨，毫端原自有清音。与君更约明年会，十里长堤共一临。
答紫桐	[当代] 吴金水	一从得见絮风辞，几度灯前叹色丝。磊落似知千里望，殷勤为遣五云驰。文情胜酒蒙君厚，诗债如山愧我迟。雅集陇头应有日，遥遥先祝菊花卮。
立春前一日茶社小聚归后有作	[当代] 吴金水	花信风中节序传，茶边心绪一瓯烟。临邛日暖琴声滑，垂柳楼高酒旆悬。宝鼎单丛真宋种，枯肠三碗感坡仙。谁知今夜京城外，独数寒更忆旧年。
过采石矶	[当代] 吴金水	山风料峭草凄迷，醉踏矶头百尺梯。岂效谪仙来捉月，为窥幽怪觅然犀。春潮浩瀚斜阳滞，野色苍茫远峤低。欲发长吟接今古，白云舒卷大江西。
与文清昆阳子诸兄游北固楼甘露寺赋此留别	[当代] 吴金水	浩浩江声下海门，金焦遥看两青痕。枭雄尚有东来迹，词客长存北望魂。已借风流资茗话，更将甘冽佐河豚。明朝又隔烟霞远，共对名山惜此樽。
西安会议步少陵曲江二首元韵 其一	[当代] 吴金水	文华灿烂照千春，雅集长安更有人。为放峥嵘诗脱口，先倾潋滟酒濡唇。浮屠堪忆唐风月，碑碣犹存汉凤麟。莫怪座中多俊彦，古城胜迹记前身。
戊子二月十六日过扬州	[当代] 吴金水	久慕玲珑廿四桥，今朝信步觅吹箫。偕游每觉花香远，劝饮时闻鸟语娇。几处名园窥旧梦，一湖瘦水看春潮。夜来更问天边月，千载何曾有寂寥。
西安会议步少陵曲江二首元韵 其二	[当代] 吴金水	百年回首涕沾衣，不见云天鹤影归。万里西风吹凛冽，千秋上苑感依稀。高城迢递昏鸦噪，古殿荒芜野马飞。今日昆池赓绝响，吾侪原自与时违。
寄子佩	[当代] 吴金水	一缕幽思蝶翼驮，漫天烟雨远相过。沧波绕郭江鱼美，靓女为邻眼福多。同谱新声嘲北里，闲斟浊酒话东坡。若能卜筑真如梦，便觉衣裳似芰荷。
丁亥九日与中镇诗友登霍山相约步小杜齐山登高韵	[当代] 吴金水	浩浩长云眼底飞，世间烟雨望中微。天风时作殷雷吼，商气遥随少昊归。势镇中原山有度，明开广宇日生晖。清吟不尽登临意，一任高寒透袷衣。
西安返京后步翼奇东遨唱和韵并寄	[当代] 吴金水	漫天风雨起神州，直上终南一百筹。万仞昭陵堪作赋，十千美酒可横眸。城头已酿云霞梦，林际初谐鸑鷟俦。每忆当时容与处，星垂西北最高楼。
步韵和叶凝秋	[当代] 吴金水	诗在重霄酒在襟，当时閒话忘更深。缘何一见交青眼，只为三生共素心。紫陌红尘留我意，白山黑水记君吟。言欢把臂期来日，且向灯前自试琴。
雪樵将有欧洲之行戏赋长句相送	[当代] 吴金水	山海无须计迩遐，壮游今日有云槎。借他化外西洋景，娱我天朝上苑花。多瑙烟波罗马月，巴黎歌舞柏林霞。还期满载归来后，一展行囊慰井蛙。
雨中谒杜甫草堂东遨命赋	[当代] 吴金水	画栋雕梁掩绿筠，庭前思绪接千春。雨丝扑面情怀冷，鸟语穿林韵略真。今日声名能撼世，当年卜筑却依人。胸中丘壑溪边屋，谁解长歌独怆神。
步韵和青凤	[当代] 吴金水	几载诗鸿缔故知，相逢犹恨见来迟。茶烟缭绕红牙板，花气回环白玉卮。当日楼台连语笑，今朝烟雨隔兰芝。秦淮灯火瓜州月，试向幽窗一梦之。
步韵和无名	[当代] 吴金水	一从沪上与论诗，几度萤屏看属辞。裣衽偶偕花作秀，攒眉更与鬼争奇。休将气韵归于典，须信才华不在师。网路诗坛流一派，从今不必更怀疑。
和颖庐	[当代] 吴金水	诗风词韵灿千春，今日传薪尚有人。彭蠡潮来光潋滟，匡庐云散壁嶙峋。每思当日曾连语，更喜今朝为扫尘。只为素心同一契，故教赣水接天津。
山行至涵星池畔天气突变怪像叠出赋此以记	[当代] 吴金水	阴风恻恻起岩隈，黑雾弥空拨不开。岂是狞魔身后伺，时闻怪叫耳边来。深池浪涌惊心黑，高岭松吟动魄哀。试向混茫寻道路，未因迷境扰灵台。
游三清山	[当代] 吴金水	心底清愁何处销，短筇相伴上岧峣。空中峰影浮云淡，石上仙踪劫火遥。大雾缘林凝作雨，飞湍随壑汇成潮。山巅更有天风烈，惠我高寒与寂寥。
与诸友过杨歧山独自先下	[当代] 吴金水	岩壑参差草木馨，时闻墟落有鸡声。湿林不雨仍淅沥，返照无人犹晦明。境静何妨歧路远，风和更爱晚云轻。世间多少悠然意，难得今朝做独行。
感事	[当代] 吴金水	欲向狂澜挽既倾，奈何天意要严惩。轻投罗网君无谓，坐视艰危我不能。世界今朝分骨肉，囚笼他日老鹯鹰。人言窃窃如含讽，独把春醪冷似冰。
日前与是务斋主叩石山人小酌言谈甚欢今日河北天放兄来京小聚席间得叩石来诗言及昨日事戏和	[当代] 吴金水	骚人随处可为家，况复春醪不必赊。漫道少时才了了，便教今日意些些。胸连四海情怀阔，话及三唐藻思加。堪笑庙堂髦俊在，竞缘沤沫忘娘爷。
再赠青青子佩	[当代] 吴金水	玲珑佩玉衬娉婷，令我双眸一再青。已为身姿惊璀璨，更听韵律振玲玎。当时日下风云淡，此际江南草木馨。想见门前春水暖，白鸥寄梦到沙汀。
岁末大雪与王冰伯元力夫小酌试压元字	[当代] 吴金水	飞雪弥天涤旧烦，又逢一岁续西元。宫城尽掩黄金顶，道路新妆白玉藩。釜底鱼龙兼五味，酒边山海付千言。当窗任是彤云合，薄醉炉前胜负暄。
步淼兄韵	[当代] 吴金水	诗林商海两称才，青眼时时对酒开。曼倩滑稽非慢世，季伦豪纵为疏财。卅年风雨仍奇字，千古幽燕失旧台。每忆醉来欺丙驭，车茵吐罢梦悠哉。
有寄	[当代] 吴金水	瑶笺三复梦耶真，始觉初逢是宿因。几度番风潜入户，千寻晴雪渐融春。雨馀绣阁蕉心展，云里京畿柳色新。屈指窗前期后约，羲和快骋九天轮。
仰翁以耄耋之龄相陪自宜春至丰城再到南昌始还途中更以诗见赠感愧之馀赋此作答	[当代] 吴金水	幽居早已赋归来，膝下贤儿胜老莱。为共遨游还旧诺，不辞耄耋伴庸才。宜春灯火丰城月，赣水烟波梅岭杯。每忆相携临绝顶，苍颜一笑眼纹开。
九月十五日夜与倦客一得眉子小酌浔阳江畔相约赋诗限压眉字	[当代] 吴金水	黔山赣水遍驱驰，又向浔阳驻一时。枫叶荻花怀旧史，湖鱼杯酒属新知。十分明月西窗烛，万里长江北客诗。待到明朝相别处，琵琶不必动娥眉。
听月兄挽辞	[当代] 吴金水	邂逅京华酒共挥，西陵重会雨霏微。只言鸥社同君守，岂料天心与我违。海水未澜鲲已化，市朝易改鹤难归。从今为怕邻家笛，不到山阳看落晖。
与仰翁一得剑尘剑川水月赴丰城于桂山书院小坐依剑川兄命口成一律并书	[当代] 吴金水	丰城昔日蕴龙光，书院今朝沁桂香。应是千年灵气在，故教万卷雅风长。胸中词赋云霞梦，壁上龙蛇翰墨场。我幸有缘逢此会，畅怀更喜共飞觞。
游青岩古镇席上饶会长索诗遂以其姓字为韵口成	[当代] 吴金水	巷中犹诵状元谣，古镇秋深木未凋。泥瓦石墙馀宿草，绣衣银饰灿蛮苗。缘何此地淳风在，应是当年劫火饶。量浅主人强敬客，苍颜得酒灿春韶。
黄果树瀑布下有作	[当代] 吴金水	昔日娲皇补未全，苍穹依旧裂黔天。飞湍扑地雷霆走，喷沫排空雾雨旋。不必循源窥上界，但来饮涧续前缘。知君也是瑶台谪，半作清流半化烟。
会后学院学生金丽香邓椒陪游天河潭溶洞舟上二女索诗换歌	[当代] 吴金水	龙蛇窟里乱涎流，几点幽灯照客舟。怪石已能充老魅，明犀定可出潜虬。泠泠短棹因谁发，渺渺纤喉为我讴。自笑今生非智者，缘何遇水便绸缪。
焦作两首 其二 晨游影寺	[当代] 吴金水	村鸡唱晓宿酲醒，山色迎人满眼青。丹柿如霞围野寺，金风似梦送檐铃。晶莹十里泉无垢，幻化千般石有灵。闲上林边最高阁，心经说与老猿听。
焦作两首 其一 游云台山	[当代] 吴金水	悬梯曲折伞缤纷，笑语喧声处处闻。几点秋英黄烂漫，满山雾雨绿氤氲。危岩有罅皆成瀑，老树无花亦沁芬。行至溪源人渐少，浮天峰影淡如云。
中国文化书院答贵大学生问	[当代] 吴金水	秋霖淅沥洒庭柯，勉学堂中快语多。为使风骚传嗣响，愿将锦绣荡天魔。荒唐绝代红羊劫，清迥超尘白雪歌。会散时分还自笑，原来开口也悬河。
赴黔车上作	[当代] 吴金水	酣然一梦过千州，车外残云尚未收。岳色迎人青嶂乱，河涛涵日白光浮。窗前山水开长卷，笔下文章记壮游。世路无涯人易老，远怀要趁少年酬。
生日席上得叶凝秋兄手机传诗见贺次韵为谢	[当代] 吴金水	一从见面胜闻名，新宅还蒙扫径迎。虽是樽前同酩酊，未妨笔下共澄清。边城暂放张京兆，日下常闲阮步兵。电讯忽来千里外，此生得意属诗盟。
西湖茶座小憩偶成	[当代] 吴金水	波光淡荡岭云浓，遥望南屏忆晚钟。堤上游人常络绎，水边清茗祗疏慵。微情要待闲中悟，异境多从客里逢。为爱天堂听软语，故将熟路问吴侬。
和答无名兄	[当代] 吴金水	当时樽俎可忘乎，窗外金风细若无。醉客何须千日酒，持螯能抵四腮鲈。因将书卷盈胸腹，故作言谈唾玉珠。只恨匆匆轻易散，未分明月入冰壶。
普陀山纪行兼赠子逸兄	[当代] 吴金水	莲台不畏岛云蒸，大士高居几百层。四面潮音来浩瀚，半空寺阁倚崚嶒。西天初觉尘埃远，东海还宜鸥鹭凭。为喜诗缘生佛国，安排韵略与新朋。
途中小酌有寄	[当代] 吴金水	松江灯火普陀渔，又向宁波暂驻车。梦里山川飞蛱蝶，酒边风雨战棕榈。螯分越海霜前蟹，鳞煮凫溪贡后鱼。把盏还思别时意，裁诗聊代大雷书。
天台山	[当代] 吴金水	闻道当年绝世姝，此间轻易许凡夫。光阴似水何曾止，遇合由天不可图。岭际风微云叆叇，松根石冷路崎岖。吾侪岂是求仙客，不尽溪岚润发肤。
力夫家中小坐豪雨忽降	[当代] 吴金水	乌云泼墨暗东窗，八表同昏雨势庞。但喜杯倾茶胜酒，何愁道阻陆成江。一时谈吐催诗兴，四壁书城拥帝邦。只惜芭蕉无地植，不能欹枕听飞淙。
红叶	[当代] 吴金水	缘出宫沟意未央，幽怀题处墨痕香。霜风历尽心犹赤，雁阵飞残梦正长。才似春花能烂漫，性如秋菊爱清凉。当时杜牧殷勤甚，也为停车赋短章。
夜发普陀联句	[当代] 吴金水	千里江涛万里潮，风回歇浦雨飘潇。重城灯接银河灿，一夜槎归碧海遥。佛土观音原有待，天台阮肇亦相邀。明朝漫拂浮尘事，聊作仙乡半日樵。
丙戌夏日与京城诗友设宴迎接蛰堪东遨燕婷来京步是务斋主韵	[当代] 吴金水	绮宴重开意未央，风流何必令公香。歌翻郢雪情怀旷，诗发唐音韵略长。只向杯中谈契阔，已忘窗外幻炎凉。胸中锦绣还难掩，故遣飞花作令章。
步唤云丙戌生辰原韵	[当代] 吴金水	迢递琼楼碧落参，冰弦常使白云惭。月边蝶梦三生淡，尘外莲花六月酣。沤沫已知他日劫，书痕还看旧时蟫。清才料是天难掩，自制新词欲出蓝。
后海泛舟	[当代] 吴金水	两岸人声动晚禽，雨馀柔橹荡幽深。灯拖倒影分天水，笛奏清音接古今。赤壁烟云苏子赋，秦淮歌舞杜郎心。叩舷不必论何夕，一样临风秉素襟。
端午临近京城风雨连日酒后有作	[当代] 吴金水	世事拘人久郁陶，几番独自诵离骚。遥知荆楚千年魄，已化沅湘百丈涛。无地埋忧怜顑颔，有才招谤羡孤高。而今谁敢同君醒，对酒犹闻风雨号。
高凉来京车上以诗见寄次韵迎之	[当代] 吴金水	茫茫千里酒星驰，海量无须荷锸随。迓客先将诗和稳，洒尘还怕雨来迟。已缘灌耳知名姓，何必论年数干支。只要倾谈无块垒，人间醒醉两相宜。
步韵并寄	[当代] 吴金水	君言蜡炬作新灰，我寄文章佐旧醅。世事已如蝴蝶梦，箫声何恋凤凰台。当时行迹常相碍，从此心机不费猜。天欲成人方设劫，漫将眉宇锁馀哀。
别情用东坡韵打油	[当代] 吴金水	欲别还愁再会稀，雨丝如泪洒春衣。多情废话三千句，无用粗腰四十围。何事青眸频放电，只缘绿绮太投机。行车将发犹回首，遥见人丛一吻飞。
电视新闻报导京城某中年男子车祸遇难法院判决赔偿四十一万元而同车遇难农村女孩仅获赔十七万元	[当代] 吴金水	户籍生来定此身，敢因农业怨双亲。问谁另眼筹奇策，视我同胞作贱民。横祸已然摧血肉，判词犹为送悲辛。劝君转世无须急，静待九州桑海新。
过故友宅	[当代] 余菊庵	卅年乔木高于屋，亲见移来手自栽。几许其间人事变，秋空寥寂独徘徊。
秋晨湖边漫步二首 其二	[当代] 余菊庵	曳杖湖边幽处寻，微寒天气觉秋深。茂林疏漏阳光落，一径清阴洒碎金。
秋晨湖边漫步二首 其一	[当代] 余菊庵	虫语鸡声小巷幽，晓风残月出郊游。故人客岁同游处，万木萧萧又暮秋。
秋亭独坐	[当代] 余菊庵	秋风初掠水之湄，弱柳随风不自持。为爱新凉成久坐，一亭四面看涟漪。
李浩词兄邀度中秋节	[当代] 余菊庵	一年一度中秋节，阴雨沉沉兴减多。得共素心人对饮，良宵仍幸不虚过。
与烟草诀别	[当代] 余菊庵	谢子追随六十年，每逢觅句助思泉。而今逐客岂得已，我亦多时尚惘然。
傅青主	[当代] 余菊庵	敝屣功名甘食贫，此公真是读书人。即观画笔知其行，骨格雄奇回出尘。
陈章侯	[当代] 余菊庵	闲展章侯一白描，教人烦躁顿时消。伯年才本堪为继，静穆工夫距尚遥。
恽南田	[当代] 余菊庵	南田画笔何所似，仙女轻盈二八年。山水应居四王上，岂徒花卉号清妍。
髡残	[当代] 余菊庵	笔力雄奇气苍莽，更于巨轴见天才。为何精诣有如此，半是蒲团上得来。
道济	[当代] 余菊庵	博杂纵横境界奇，诗中杜老可方之。世人但学肆涂抹，不解功夫师所师。
八大	[当代] 余菊庵	怆怀故国怜身世，哭笑难分世岂知。试看寥寥三两笔，中多泪共墨齐施。
评清初四名僧画渐江	[当代] 余菊庵	静似高僧入定时，无多著墨更清奇。可怜祖永蠡测海，唐突云林漫致饥。
论画绝句示门生八首 其八	[当代] 余菊庵	笔砚精良原一乐，烟云供养可延年。画家居处多诗意，不羡王侯不羡仙。
论画绝句示门生八首 其七	[当代] 余菊庵	独标一格分成派，名迹流传岂尽收。持论应排门户见，同臻绝诣各千秋。
论画绝句示门生八首 其六	[当代] 余菊庵	画通禅理脱凡胎，三昧端从悟得来。领取行云流水意，略无滞碍是真才。
论画绝句示门生八首 其五	[当代] 余菊庵	大匠无方巧授人，冥搜惟自领其神。筌蹄摈落出新意，始是优游透网鳞。
论画绝句示门生八首 其三	[当代] 余菊庵	文学尤应著意攻，画中书卷味无穷。纵然合格胸无墨，犹是平凡一匠工。
论画绝句示门生八首 其四	[当代] 余菊庵	落笔纵横宜放胆，要知熟练胆方生。功臻熟后还防霸，静气修来霸气平。
重九日坐雨书怀	[当代] 余菊庵	年年相约上高冈，把酒题诗一放狂。今日空斋惟独坐，满城风雨又重阳。
论画绝句示门生八首 其一	[当代] 余菊庵	前贤作画志终身，耐得辛勤耐得贫。默默不求时辈誉，飘飘风格出人群。
论画绝句示门生八首 其二	[当代] 余菊庵	要知书画本同源，学画应研用笔先。舍此但求阿世好，工夫费尽亦徒然。
中秋夜作二首 其二	[当代] 余菊庵	老去逢辰只淡过，小楼夜静自闲哦。窗前忽现一轮月，满案清光兴转多。
中秋夜作二首 其一	[当代] 余菊庵	出游觅句月升时，为恐中秋欠一诗。大厦沈沈街巷静，小童三两彩灯持。
中秋后一日夜登武峰台顺访西山寺二首 其二	[当代] 余菊庵	最爱西山风月清，满庭凉影寂无声。劫馀寺废门仍旧，剩有孤僧与细倾。
中秋后一日夜登武峰台顺访西山寺二首 其一	[当代] 余菊庵	武峰台上隔红尘，夜静临风一放神。此际宜诗亦宜画，古棉高挂一冰轮。
中秋对月怀远	[当代] 余菊庵	昨宵雷雨洗星河，佳节平添月色多。遥念天涯诸旧好，不知秋思又如何。
依韵酬春野见寄	[当代] 余菊庵	抱残守缺不资身，无怪人讥枉费神。眼底茫茫多俗物，此中同好独怀君。
评书绝句十八首 其十八	[当代] 余菊庵	工篆何多一代中，欲求古淡却难逢。彝鼎丛中来叔蕴，万方仪态极雍容。
评书绝句十八首 其十七	[当代] 余菊庵	近代诗人郑海藏，字标一格集苏黄。太阿刹截势莫比，昂首若无人在傍。
评书绝句十八首 其十四	[当代] 余菊庵	怀宁继起更何人，缶老奇才早轶尘。石鼓功深加茂密，从兹篆法一更新。
评书绝句十八首 其十五	[当代] 余菊庵	南海尊碑宗石门，榜书奇逸自堪存。此公才大气横溢，肯向欧虞背后跟。
评书绝句十八首 其十六	[当代] 余菊庵	寐叟于书苦炼研，味含草隶迈前贤。逆锋力矫平庸习，生硬仍嫌欠自然。
评书绝句十八首 其十一	[当代] 余菊庵	秀丽风华四体宜，悲庵于此见天资。料应怕近江湖气，故以妍柔写魏碑。
评书绝句十八首 其十三	[当代] 余菊庵	道州功力体多兼，习气难除熟近甜。生拙倒钦张叔未，融将金石到毫尖。
评书绝句十八首 其十二	[当代] 余菊庵	魄力沈雄翁相国，楷书最得鲁公神。更参北魏人风致，健似苍鹰盘白云。
评书绝句十八首 其十	[当代] 余菊庵	让之天分过于师，篆法功深重一时。笔力沈雄虽逊邓，丰妍婉约格非卑。
评书绝句十八首 其九	[当代] 余菊庵	倦翁论字法多多，可奈东坡意造何。名将遣兵随运用，未关兵法背无讹。
评书绝句十八首 其八	[当代] 余菊庵	曼生似是矜才气，纵笔离奇博俗誇。篆刻却教人下拜，大方落落自成家。
评书绝句十八首 其七	[当代] 余菊庵	八分谁可继汀州，气象雄宏笔整修。请看何曾矜作态，自然高古迈时流。
评书绝句十八首 其六	[当代] 余菊庵	怀宁一老偏工篆，一变斯冰意态殊。神品一人评价定，倦翁所见与予符。
评书绝句十八首 其五	[当代] 余菊庵	山舟闲淡绝无奇，蕴味珍珍识者知。诗到工时人少爱，吾评书画亦如斯。
评书绝句十八首 其四	[当代] 余菊庵	梦楼字秀似其诗，名共诸城震一时。沧海制黥非所任，何妨翡翠媚明漪。
评书绝句十八首 其三	[当代] 余菊庵	超凡奇古一冬心，此老才高烁古今。试问解人能有几，震名贾竖不论金。
评书绝句十八首 其二	[当代] 余菊庵	诙谐风趣板桥翁，四体混成一体中。豪放莫嫌含蓄少，淋漓正可洗烦胸。
评书绝句十八首 其一	[当代] 余菊庵	浓墨华腴孕刚健，诸城风格古来无。世间不少摹公字，袭貌应防哂墨猪。
太湖	[当代] 余菊庵	太湖三万六千顷，浩渺烟波半日游。范蠡浮家在何处，水天一色满湖秋。
题峰云图	[当代] 余菊庵	峰云原约莫相离，云懒随风任所之。云去云来峰不管，岂因云拥始能奇。
悼亡	[当代] 余菊庵	七十余翁赋悼亡，人生如幻又何伤。鼓盆终逊庄生达，艰苦同经总未忘。
宿玉屏楼	[当代] 余菊庵	拔地高峰上插天，沈沈夜色凝寒烟。梦回静听萧萧雨，身在玉屏绝顶眠。
黄山三首 其三	[当代] 余菊庵	闻说黄山卅六峰，峰峰奇绝不相同。我来未许窥全貌，半隐汪茫云海中。
黄山三首 其二	[当代] 余菊庵	变幻烟云莫可摹，峰尖才露又模糊。不知缥缈虚无处，也有玉颜仙子无。
黄山三首 其一	[当代] 余菊庵	龙潜大壑气蒸腾，十日曾无一日晴。峭壁奇岩千仞立，半山人在雾中行。
题画鱼	[当代] 余菊庵	晨起花猫绕足呼，怜渠饥诉食无鱼。拈毫且画两三尾，试看招渠赚得无。
春夜	[当代] 余菊庵	卧听窗前飒飒风，怯寒衾薄过头蒙。宵深小阁四邻静，短梦惊回细雨中。
挽高叔严道长	[当代] 余菊庵	掀髯谐笑闪双眸，煮茗论文款我留。春正繁荣君忽逝，不堪回首忆前游。
辛酉元朝二首 其二	[当代] 余菊庵	缤纷炮纸遍铺街，灿烂春联各写怀。屋里人忙门外静，小童三两戏闲阶。
辛酉元朝二首 其一	[当代] 余菊庵	满城爆竹彻宵鸣，梦里惊疑暴雨声。晨起推窗心一快，阳光先入报春晴。
西樵山访李子长高士墓二首 其二	[当代] 余菊庵	砥行偏遭薄俗轻，遁居林岭最高层。先生自信箪瓢乐，读易看云过一生。
燕子矶	[当代] 余菊庵	惊心燕子矶头立，千仞悬崖俯大江。万里晴空舒极目，风帆天末去双双。
西樵山访李子长高士墓二首 其一	[当代] 余菊庵	春寒路远日将曛，来访诗人李子坟。门长蓬蒿碑委地，继予来吊更何人。
枫桥	[当代] 余菊庵	枫桥仍对寒山寺，风物无殊世已移。桥影不随流水去，长怀张断泊舟时。
西冷印社	[当代] 余菊庵	印社经营存国粹，名流雅集日攀跻。即今断碣埋衰草，篆法分明缶老题。
苏州园林	[当代] 余菊庵	秋老苏州叶未黄，名园三日遍游忙。亭台历久依然好，联额何时破旧亡。
虎丘	[当代] 余菊庵	名胜吴中说虎丘，古人遗迹尚残留。霸图毕竟供弹指，顽石谁还教点头。
中秋月下不行口占	[当代] 余菊庵	阴雨终朝喜晚晴，冰盘高挂太空清。老夫过节浑无事，负手闲寻幽处行。
刘生昭铠以一瓷制抱琴客见贻并索题句爰为赋七绝二章聊博一笑 其二	[当代] 余菊庵	抱琴踯躅欲何之，旧调弹来不入时。我意劝渠焚却好，人间岂复有钟期。
刘生昭铠以一瓷制抱琴客见贻并索题句爰为赋七绝二章聊博一笑 其一	[当代] 余菊庵	塑出琴师刻画深，悄然低首自沈吟。可怜不遇知音赏，独立苍茫空抱琴。
蒲节过分春馆感赋二首 其二	[当代] 余菊庵	昔同潦倒负清狂，一别卅年各自忙。今日相逢何限感，危机躲尽鬓盈霜。
蒲节过分春馆感赋二首 其一	[当代] 余菊庵	细数同游云散尽，每逢佳日转凄伤。不期异地过蒲节，重与词人醉一场。
阳朔	[当代] 余菊庵	久闻胜境推阳朔，船溯清流缓缓开。石诡峰奇排两岸，一群才过一群来。
漓江渔艇	[当代] 余菊庵	编竹成排作小舟，晴江清沏见鱼游。渔翁懒得持竿钓，却养鸬鹚当钓钩。
桂林杂写七星岩	[当代] 余菊庵	绝壁那知腹竟空，森然浑似入迷宫。是谁暗里施神技，万态离奇萃一窿。
寄怀朱庸斋词人	[当代] 余菊庵	识君名已震南天，惨绿流离一少年。今日颇闻重文事，误生闲印不宜镌。
同启颖侄登白云山	[当代] 余菊庵	转瞬无端六十翁，少年同学几人逢。与君差幸步仍健，直上天南第一峰。
忆旧四首 其四 听春雨楼主	[当代] 余菊庵	爽健人疑山泽臒，学优登仕未全迂。家随世变萧条甚，清茗一瓯且读书。
忆旧四首 其三 九思堂主	[当代] 余菊庵	九思堂上绝嚣尘，我是常来座上宾。少日浮华真一梦，老才致力究诗文。
忆旧四首 其二 海天书屋主	[当代] 余菊庵	南洲讲学士翩翩，文采风流记昔年。垂老闭门惟述作，一寒彻骨不求怜。
电脑新用	[当代] 何永沂	输入平平仄仄平，组词套典更磨棱。逢年遇节诗三首，不辨真情与假情。
题《牡丹图》	[当代] 何永沂	天香飞逸玉无瑕，魏紫姚黄萼绿华。古国千年穷欲变，何妨多画牡丹花。
题熊鉴《路边吟草》 其四	[当代] 何永沂	主称燕舞鸟关关，敦厚温柔尔大难。树欲静而风不止，胸襟如海总波澜。
题熊鉴《路边吟草》 其三	[当代] 何永沂	一生负气逆批鳞，火海吟成意最真。解作神州肠断句，老牛本色是诗人。
题熊鉴《路边吟草》 其二	[当代] 何永沂	火山喷发听雷声，诗史难分正气横。字字看来皆是血，人间又一散宜生。
拙著《实用内科急證》出版感赋	[当代] 何永沂	论證评疗十万言，著成快倚白云边。杏林心瘁知何憾？冷落诗园又五年。
东湖杂忆 其五	[当代] 何永沂	柳阴笑觅鸟吱喳，又向亭间数落花。雨后坐观春水涨，顽童忙碌捕鱼虾。
东湖杂忆 其六	[当代] 何永沂	垂垂柳老独徘徊，紫醉红酣待梦裁。明月也知旧游处，秋中常伴水云来。
不染	[当代] 何永沂	少时曾读爱莲说，入世方知不染难。行到清香飘逸处，披襟无语对殷山。
东湖杂忆 其四	[当代] 何永沂	平湖皎皎舞嫦娥，水面风来送粤歌。仙若有情仙亦老，凡间底事不堪磨。
东湖杂忆 其三	[当代] 何永沂	茫茫大雾失亭台，桃杏香来觉盛开。脚底飘飘云似海，只疑身在小蓬莱。
东湖杂忆 其一	[当代] 何永沂	画船系柳雨迷蒙，未暖初春阵阵风。最是销魂园静寂，桥亭灯暗小桃红。
东湖杂忆 其二	[当代] 何永沂	燕回莺唱蝶双飞，骀荡东风拂酒旗。信是春光留得住，人间绿满正红肥。
整理诗稿有作 其二	[当代] 何永沂	年当不惑尚迷痴，读得书多不识时。一自心关尘世事，懒将风月入吾诗。
哭聂翁绀弩二首 其一	[当代] 何永沂	节近清明默默哀，骚坛一夕失奇才。灯前再读君诗集，铁狱冰林入梦来。
哭聂翁绀弩二首 其二	[当代] 何永沂	夺去秦坑未死儒，始知天眼亦无珠。人间多少真歌哭，诗界凭谁再直抒。
整理诗稿有作 其一	[当代] 何永沂	苦乐年来只自知，舞文弄墨最难医。生平不擅涂脂粉，惯遣真情入小诗。
羊城华表——莲花塔	[当代] 何永沂	水天一色纵归帆，狮子洋波拍石岩。未见五羊先一笑，莲花古塔耸天南。
春日登高偶见	[当代] 何永沂	迷蒙珠水白云边，乍见天南似火燃。北客相惊忙问讯，游人笑道是红棉。
题蔡景星《东湖春晓图》	[当代] 何永沂	湖平烟绿柳千条，晓梦莺歌九曲桥。为报人间春又是，好风和雨夜潇潇。
又见武江  其二	[当代] 何永沂	年来世味亦曾经，莫向人间气不平。记否武江江上坐，鹧鸪飞处月凄清。
南华寺  其二	[当代] 何永沂	人在江湖是与非，天王殿上问禅机。山门坐冷君何感？笑脸年年映落晖。
又见武江  其一	[当代] 何永沂	依然碧绿水清清，不信人间有不平。沙软石圆鱼可数，风帆几点动诗情。
丹霞山锦江二首 其二	[当代] 何永沂	锦石岩中眺锦江，源头清绝未能忘。九弯十转知何去，带得山花一路香。
芭蕉	[当代] 何永沂	一别书房百念消，偷闲乡舍度清宵。移灯静向窗前坐，恐负三更雨打蕉。
岭南三月	[当代] 何永沂	绿肥红瘦酒残时，北国词人知不知。三月岭南春未暮，又看火凤舞高枝。
在肇庆开药物鉴定会期间重游星湖得诗一组 其二	[当代] 何永沂	岩顶小亭记旧缘，当年放眼望云烟。远观红染凤凰树，近看湖清涌白莲。
在肇庆开药物鉴定会期间重游星湖得诗一组 其三	[当代] 何永沂	湖水泛波喜弄姿，星岩却怪我来迟。须知多少医家事，岂复无为似旧时。
在肇庆开药物鉴定会期间重游星湖得诗一组 其四	[当代] 何永沂	双源洞里驾舟移，怪石嶙峋百态姿。曲曲弯弯闻笑语，低头总有昂头时。
咏某公	[当代] 何永沂	兢兢战战彩云中，紫带环腰道转穷。书要自焚龙要捧，文人无骨可怜虫。
在肇庆开药物鉴定会期间重游星湖得诗一组 其一	[当代] 何永沂	时近中秋月影清，又来堤岸对浮萍。人生绝似西江水，十二年间意未平。
凤凰树	[当代] 何永沂	不舞春风逐炎风，楼头骄放又成丛。夜来知了容蝉噪，晨起开门踏碎红。
巧遇诗纪	[当代] 何永沂	我才天赋不容谦，夜夜青灯映月帘。有用文章君见否？一成纸袋可包盐。
中秋寄望	[当代] 何永沂	云涌银光独倚栏，书生意气未能删。长河今夕知何去？泻向清清玉宇间。
访翠亨村（选一）	[当代] 何永沂	人间留得梦依稀，七十年来是与非。灭了清朝封建在，凤城依旧帝皇旗。
红棉诗组 其三	[当代] 何永沂	闻道西郊花欲燃，枝横干挺映低天。此身合是诗人未？细雨黄昏看木棉。
红棉诗组 其二	[当代] 何永沂	雄姿屹屹傲群庸，壮树残春唱大风。一自惊雷鸣六合，人间喜赋满天红。
红棉诗组 其一	[当代] 何永沂	花逢风雨火连天，叹此奇观出自然。廿载越王台独立，不知人世是灾年。
路过乡村口占	[当代] 何永沂	演完出塞戏收场，一曲曾经动帝王。君去试看村外树，尚留忠字映残阳。
山居月夜	[当代] 何永沂	犬声苔石销魂酒，螺影松风待月人。近年颇厌红阳烈，来醉澄溪绿浸银。
雨夜品茶抽烟读史戏作	[当代] 何永沂	江湖夜雨壁灯黄，细品烟茶淡淡香。天下可忧无一事，庙堂有鬼有神皇。
回春	[当代] 何永沂	大地回春绿意新，木棉一夜火如云。十年再会堂前燕，尽日呢喃认故人。
晚饭	[当代] 何永沂	晚饭持斋对武江，红霞一抹后山藏。冰凉玉宇重阳近，默默清泉渐带黄。
晨行	[当代] 何永沂	丹霞浮动又晴天，乡下雄鸡唱未完。登上山坡画图现，万枝清翠舞江边。
溪边老梅	[当代] 何永沂	苍苍枯干板桥西，寂寂清孤鸟自啼。待到春寒当刮目，烟姿雪瓣乱香溪。
父逝伤心欲绝榄乡小住有诗为记 其二	[当代] 何永沂	江山何处寄馀哀，续有罡风卷地来。无语黄花能慰我，冬寒仍为故人开。
父逝伤心欲绝榄乡小住有诗为记 其一	[当代] 何永沂	归来童梦幻烟霞，泪眼依稀菊几花。劫海浪高常丧胆，惊魂一瞬便天涯。
接见	[当代] 何永沂	手捧红书不住扬，真真假假满场狂。天安门下欢呼罢，识得人间有帝皇。
成都行 其十 乐山卧佛	[当代] 何永沂	一卧千年佛，悠然送江声。晨钟敲未了，世浊不堪醒。
迎马年戏作	[当代] 何永沂	一笑待春风，平安多谢佛。飞黄有种殊，我自马行日。
白话杂诗 其二十二	[当代] 何永沂	诗人有了家，月吐北山后。痛饮七八杯，唱曲三几首。
白话杂诗 其二十	[当代] 何永沂	左右共一堂，各说三分话。研讨我不才，快回家去罢。
白话杂诗 其二十一	[当代] 何永沂	方家令温柔，未教皇敦厚。臣妾不恨君，红湿鲛绡透。
白话杂诗 其十九	[当代] 何永沂	福建有红楼，不过八百亿。可笑黄炎培，乱扯周期率。
白话杂诗 其十八	[当代] 何永沂	招摇过闹市，保护费频交。今夜偷油去，临行谢谢猫。
白话杂诗 其十七	[当代] 何永沂	众鼠安居社，群猫自系铃。铃声声动地，鼠辈不须惊。
白话杂诗 其十六	[当代] 何永沂	门口问传达，言官开会去。只在此楼中，酒熏不知处。
白话杂诗 其十五	[当代] 何永沂	苏堤步黄昏，幽哉悠哉柳。坐对钓鱼翁，笑我尘满袖。
白话杂诗 其十四	[当代] 何永沂	皓月平湖友，梅花孤山妻。剑气箫心梦，夜网一天谜。
白话杂诗 其十三	[当代] 何永沂	莫问天意高，呼酒听渔唱。人情老易平，一笑剡溪上。
白话杂诗 其十二	[当代] 何永沂	漫步紫竹林，仙山浮东海。佛国一焚香，悠然观自在。
白话杂诗 其十一	[当代] 何永沂	游戏在江南，小桥送流水。忽见绿梅花，不知何以对。
白话杂诗 其十	[当代] 何永沂	舟在大长江，未作巫山梦。梦到又如何？生平不附凤。
白话杂诗 其九	[当代] 何永沂	风雨记庐山，徐行不倚杖。哀哉大会堂，一仗又一仗。
白话杂诗 其八	[当代] 何永沂	突发雷电狂，暴涨山溪涌。山顶巡回医，急觅青崖洞。
白话杂诗 其七	[当代] 何永沂	一叶是渔舟，夜傍江中石。吾友大白丁，网鱼能数尺。
白话杂诗 其六	[当代] 何永沂	出诊山又山，药箱书忠字。月小墨如天，难觅村头树。
白话杂诗 其三	[当代] 何永沂	夕照万山寒，清清溪待月。深宵拨云来，树树浮白雪。
白话杂诗 其四	[当代] 何永沂	御驾屡亲征，又把文人戏。说是乐无穷，看他求生死。
白话杂诗 其五	[当代] 何永沂	红旗复红旗，一旨接一旨。大梦醒过来，无旗不酒字。
白话杂诗 其二	[当代] 何永沂	窄路在人间，命寄诗乡阔。信口没遮拦，这也是生活。
白话杂诗 其一	[当代] 何永沂	有诗一千首，多是无釐头。白日正襟坐，夜归打打油。
游番禺香江野生动物园	[当代] 何永沂	天下太平日，来登白虎堂。驱车随意闯，人兽是谁强？
咏史 其二	[当代] 何永沂	农龙差大截，吹鼓捧成神。果酸其自食，阶下怨何人？
报载日本首相参拜靖国神社忆南京大屠杀事感而赋此 其二	[当代] 何永沂	武士能称道，屠城在理中。天皇魂未散，神社尚阴风。
心灵游戏	[当代] 何永沂	脑海电生波，情潮倾一纸。真美化为诗，心灵游戏耳。
读汝伦兄大作《农民战争反思》八章后得句	[当代] 何永沂	造反为称皇，悬旗许千诺。战罢玉龙飞，争先天下乐。
《点灯集》蒙各地诗家朋友错爱以诗为答	[当代] 何永沂	大梦谁先觉，神州大有神。生来逢鼎沸，时势造诗人。
野望	[当代] 伯昏子	雪畴寒光积，鸟隐空密林。高屋风色乱，安有清正音。
归京二章 其一	[当代] 伯昏子	新寒入旧鬓，南暄尚馀衿。轩牖听灰鹊，凄声试瑶琴。
归京二章 其二	[当代] 伯昏子	去时草碧庭，归来止半青。闲花赏已足，一谢慰生平。
雨宿江滨	[当代] 伯昏子	危楼任雨摧，霓影看欲碎。一声听鸣笛，零乱渡秋水。
夜园	[当代] 伯昏子	灿若看招摇，何忧士不遇。不遇且还归，中庭与天语。
秋园二章 其一	[当代] 伯昏子	都门霜鼓急，听鸦噪枚条。渐黄狗尾草，盈把可续貂。
秋园二章 其二	[当代] 伯昏子	朝花待谁拾，人闲犬逍遥。田田见莲叶，已凋绿绨袍。
读《诗》二章 其二	[当代] 伯昏子	它山石巍巍，或有不死药。于今置周行，谁为听振铎？
读《诗》二章 其一	[当代] 伯昏子	颂声彻良辰，变风希盛世。章句累万言，子曰唯三字。
东方未明而觉，赋拗绝二首 其一	[当代] 伯昏子	曙清袭颓目，夙夜岂在公。十年看行箧，尘冷秋梦中。
东方未明而觉，赋拗绝二首 其二	[当代] 伯昏子	觥筹若方息，晦重犹未已。思留朝云住，风舟却难止。
北固山五章 其五 试剑石	[当代] 伯昏子	莫道石无情，更有无情物。分合本天机，何触云根发。
北固山五章 其四 甘露寺	[当代] 伯昏子	壁犹百丈青，情关三分策。庵草任风流，钟磬无寻迹。
北固山五章 其二 望江亭	[当代] 伯昏子	苔阶暮雨濯，割涕挂檐角。远桨荡烟汀，离声未堪学。
北固山五章 其三 多景楼	[当代] 伯昏子	俯影鱼龙穴，云沙拍崖裂。雕栏忆春风，总是河山缺。
北固山五章 其一 铁浮屠	[当代] 伯昏子	老虬出江黑，层干风雷蚀。扬袂拂松涛，雷音震佛国。
感辰	[当代] 伯昏子	云灭云生幻可嗟，中心沉醉步荒遐。巢安大木乃知命，野啜槛泉终脱枷。浊世看花数将尽，天园享醴乐无涯。道其修远归神壤，幸托扶摇一粒沙。
步韵奉和庞坚兄	[当代] 伯昏子	拟抱琵琶已暮迟，寒鸿不识最高枝。花催上苑何须诏，瑞献春明不待诗。置酒宜逃剧秦梦，围炉但话美新时。洛城自有银花树，缯帛相缠叹四夷。
次韵题《莪默绝句译笺》呈庞坚兄	[当代] 伯昏子	独爱蒲桃碧蔓垂，金樽月下侍蛾眉。滔滔乌浒濯青发，寂寂金台漱玉词。照世尚疑西海远，临文同起北邙悲。荒原漫数羁尘日，维有槐安梦缉熙。
乙未圣子诞日	[当代] 伯昏子	惊起重渊深睡魂，钧天广乐与谁论。人寰立极八纮定，道纪垂云十架存。嘉木葳蕤信能托，光城焕赫独为尊。葡萄血胤分明在，万里星沙绕岳坤。
复活节	[当代] 伯昏子	夜祷吟哀忆寂寥，青青园柳复生条。苦杯涤罪含澄血，灵鸽栖心降巨飙。独坐瑶丛忘旧耳，闲看光日发新苕。一从对越荒原架，乃信器身瑕衅消。
漂母墓	[当代] 伯昏子	漫怅嘉名泯古今，钓矶漠漠共栖寻。独怜碧草王孙意，哪管缁尘楚汉心。恻隐何曾求一报，慈仁自是胜千金。但看水落砧声寂，澹月长淮照德音。
甲午正月初八京师大雪	[当代] 伯昏子	捶破广寒扬宝瑰，谪尘清魄尚裴回。幻成急絮狂催柳，行遍空林独恨梅。风色望驰星宿泊，雨花听坠妙高台。莫嫌慵晚无春意，应有冰心护冻荄。
过丞相祠	[当代] 伯昏子	雪粒霏霏意未明，枯杨遗像对伶仃。云亭待渡舟无楫，海沫飞灰庙岂灵。绕指柔成钢百炼，诛心论起面千形。燎原引祸神州事，独立寒天一梦醒。
酬文华堂主人甲午破五日见赠	[当代] 伯昏子	优游寄世本非吾，常向幽林问槱苏。年去梅开风欲禁，春来冻破水堪吁。故山已矣思闻笛，长夜何其问挈壶。俯望皇居烟霭下，青词谁寄佑今夫。
与友再逢杭城信义坊喀尔湾新疆餐馆共话西域事	[当代] 伯昏子	沙上井渠天上风，流云葱岭各西东。逐于混莽心常慕，谈入沧桑语转穷。觱篥龟兹伎乐好，饆饠羊肉鼎脔工。可堪大地蒲桃血，染得冰川火齐红。
无题	[当代] 伯昏子	百年卜祀已堪忧，独向閟宫裁锦裘。牢中暂得伏龙象，槛外诚难灭自由。应踵摩西出埃及，那容有北走蚩尤。空酣画阁可怜梦，不觉江声已横流。
无题	[当代] 伯昏子	摘剑壁閒空扣镡，琉璃窗外忽风瘖。赤乌流火慧知命，银杏飞黄梦化金。早放断魂沉泽畔，忍看馀胔拾桃林。又从王母乞灵药，不到幽陵难死心。
读张承志《心灵史》感有清回乱事用于右任赠马元章诗原韵	[当代] 伯昏子	瓜瓞绵绵守埸疆，埋躯莎草骨犹强。一皈真境自由士，便作世间无敌王。黄土负天祈绿纛，白冠连海映红桑。齐心伏颂阿迷乃，不绝梁音绕凤冈。
癸巳中元返京道中阅戴德生自传感作	[当代] 伯昏子	东望神州泪洒襟，攀缘幽壑独思任。江南泥倖瘗灵骨，海内草蒙昭德音。一切具恩形太始，万般佑助證而今。西津渡口茕茕月，应照当时拯溺心。
无题	[当代] 伯昏子	无言何事又登楼，九点齐烟碎可求。雁唳阼阶风觉厉，花飞台阁径通幽。百年沧海终成梦，万里寒山早对秋。偶看零雨斜阳外，役日营营竟未休。
受难	[当代] 伯昏子	褧衣飘逸动遐观，旷野高呼力未殚。对越皇天悬木架，化成溥土戴荆冠。寄身甘作万人仆，终古长铭一晚餐。重跨云蜺何日返，泠然仰望众辰寒。
美东友人寄咏新州紫玉兰唱和诸什，适予庐侧亦有紫玉兰数本，因步其韵	[当代] 伯昏子	皋汉遗珠忆永期，空闻湘瑟舞冯夷。椒房引露风吹泪，绛帐生兰病有姿。万里繁华差可梦，一番零落不成诗。群芳休恨夺朱意，尘世谁能久寄枝。
登麦积崖	[当代] 伯昏子	孤峦陇厎万年吹，不变天宫挂壁陲。花首幽藏岩崱屴，天龙郁曲踊躨跜。照溪佛火同尘灭，入袖村云绕栈移。旧窟今犹埋乙弗，时人谁复问鲜卑。
复活圣日将临感赋二首 其一	[当代] 伯昏子	玄酒盈盈涤弁缨，阆邱爽垲抚云平。宅玆永邑看初蘖，燄尽新鹓赏绝清。饮瀣群元多溺惑，抟钧太上不忘情。赤符已寄向澎濞，但惜指花人未明。
复活圣日将临感赋二首 其二	[当代] 伯昏子	弋罟恢恢展翮艰，终逢苍昊启慈颜。神驹缓辔棕枝道，灵曜吹尘橄榄山。伊甸已临黔首上，斯人忽驾白云间。谁传石匮羊皮卷，死海惊涛牖世阛。
上元雾霭，辜负婵娟，为赋一首	[当代] 伯昏子	细数春云坐闭扃，桃符律换几周经。秽烟深自乱嘉节，残沈忍教污玉屏。灯火苦摇天彻黯，画鸿乐报国咸宁。清光谁斫一时尽，不向人间寄素馨。
记梦	[当代] 伯昏子	谁遣参孙倾厦来，磨牙吮血路邪开。蜉蝣舞尽麻衣雪，芷若焚馀火狱灰。哭社早赍三户恨，衔樽再续十年哀。吹簧良宴沸天日，狐鬼中宵拜禅台。
吊赛珍珠故居	[当代] 伯昏子	山居物候弄暝昏，海国帆樯昔对门。禹土一抔终是梦，鲛珠千斛岂无存。怜卿永抱人间爱，愧我亦怀天父恩。零落江山叶飞冷，乡关何处共芳魂。
无题	[当代] 伯昏子	池塘秋水涨寒寥，多事渐从心上消。人向丛花吊骸骨，鹭来烟水觅津桥。仍怜故国三千里，空奏佳人十八箫。拟入蓬瀛采仙药，龙躯恐已病难调。
望雨	[当代] 伯昏子	漠漠瑶台鼓角笳，怪乌苍狗乱纷拿。云和笙息阆风阙，锦綵帆停帝子家。六十馀年涤犹秽，百千亿众幻为沙。霁明终眺西山远，零落谁怜泥底花。
览三星堆博物馆	[当代] 伯昏子	瑞器牙璋宣室昏，玻璃柙外问遗燔。衡凫建木殊难据，纵目金人渺可言。制度今知尚夷域，文明未信独中原。春心已逐芳菲歇，何处子规泣古轩。
过寿县，所居宾馆与基督教堂邻，晨起访之，闻有赞美歌声发于内，感而赋	[当代] 伯昏子	闲行清曙楚歌微，落寞城垣尚四围。遥慕八公原古道，今逢十架沐朝晖。旧魂何戚羁斯下，新骨长怜得所归。偶至明堂采椽侧，逸心神曲一时飞。
登寿县古城墙望八公山下淝水之战旧址	[当代] 伯昏子	玉桂青莎杳可攀，更招云驾入冈峦。杂旌埋土下新堞，丛薄盈川藏古澜。旧国风烟不同代，名山草木岂殊观。萋萋欲说王孙事，淘尽丹砂井已寒。
壬辰大水	[当代] 伯昏子	柱倾维裂坠琼楼，祸起共工争未休。曷丧群灵随桀日，宜从密雨遣方舟。弦歌早惯鸣金殿，洚水应教警赤虬。海晏难知鳌足动，瀛台昨夜尚风流。
点易洞	[当代] 伯昏子	伊川别雨入江风，寄窟巴山讨易蒙。理出神工心致一，务成天下道归同。俯看白鸟残亭外，纷绕烟舟未济中。世事滔滔复还剥，山林晴翠总怜空。
白鹤梁	[当代] 伯昏子	巴峡堤横浊浪旋，石梁蠡海永沉渊。双鱼展目期天日，千载传文化鹤烟。卜祀须登九霄上，观澜可伫此江边。山城已是歌渐歇，何岁重来问稔年。
无题	[当代] 伯昏子	天阍咫尺紫垣斜，欲济御河逢药叉。千帐纵横埋胔骨，万红狼藉照烟霞。总因恨絮镵垂柳，未许沾巾泣落花。宫阙犹看旧颜色，徒圬朱垩踵增华。
晨起读梦璧兄寄诗感和	[当代] 伯昏子	天心翻覆亦寻常，犹是衰颜苦冷妆。耳惯吹歌盈象阙，梦多鼙鼓杂渔阳。迎春尚待凝冰暖，感帝难凭黍稷香。岁岁那人空觅觅，烟花散尽祗闲廊。
赓续康侯和云横九野	[当代] 伯昏子	鸟道何由坠巨蟠，灵霄再遣汉仪官。才歌九十耄期倦，又毁几方家室完。沙鹤埋泉伤草木，沐猴弄笏窃衣冠。苍生已是苦秦久，天视昭昭咸仰看。
题梦璧兄《羁旅吟》	[当代] 伯昏子	痴醉何须饮满缸，清馨一瓣焕诗邦。方抽玉管吹杨柳，更著梅花闹雪窗。旅里常怀云水曲，人间应识璧珠双。仙凫已送重霄去，掩卷还思歌大江。
云踪	[当代] 伯昏子	云踪浪迹但心知，几度华灯照夜思。徒踏爪痕伤雪面，漫摹心事断琴丝。忍教白日成空忆，何复青春破闷时。旧爱新欢随梦迥，满窗梨影笑风痴。
寒卉	[当代] 伯昏子	寒卉摧悲叠巘知，偶飞珠雪惹空思。桃花识得春风面，暖律催回御柳丝。旅笛轻随徼烟外，征銮任走鸟蹊时。临看崩壁环渊水，谁解垂天浩绝痴。
流霜	[当代] 伯昏子	流霜空里怕人知，徙倚山阿有所思。骏影已销花样面，纨心仍断藕中丝。竹敲隔院常伤远，弦冷幽潭又感时。几树蔷薇多少梦，一身落瓣映深痴。
娘子关下水上人家	[当代] 伯昏子	久惯云峰割夜晨，穿居溪越几朝人。土床坐落悠悠暖，水磨听来轧轧频。但问那年曾宿肇，不知此处可逃秦。葡萄架下流何急，未许栖皇一洗尘。
娘子关观瀑	[当代] 伯昏子	或摇素帛或吟弦，倒影流光古窟巅。玉为曾经一剖泪，虹因不顾直冲渊。岂忧终宿死人薮，还倖今逢活水源。此乃万能神世界，何当浸涤我沉愆。
汶上宝相寺瞻佛牙舍利，寺有宋太子灵踪之塔	[当代] 伯昏子	妙宇神游堕焕然，泠风入殿忆歌弦。花明苦鬓风吹帽，塔隐灵踪鸟息肩。万物于空归泯灭，一牙何识供流连。无形大化亦无响，诸善从行即谛缘。
登娘子关	[当代] 伯昏子	浩风清垒一澄灵，更送村鸦上玉京。藘阪兜鍪埋卵石，阙垣墟落闹鸡鸣。空迎古水寒而冽，漫惜雄关险以平。怅望逶迤太行道，峥嵘豹变伏云屏。
望岱	[当代] 伯昏子	微雨林莺陌上逢，彷徨大麓碧烟中。天心难测不须测，世事终空始亦空。仙磴可攀还轗轲，神灵已祀没朦胧。至公拟陟灵霄问，民欲而今何未从。
马髻山	[当代] 伯昏子	秋泉幽咽挂寒松，骏骨惟馀一绺鬃。怪石峥嵘扬剑立，奇湖潋滟缀芳秾。总因满月思云邈，欲去危崖怨道壅。天马水生当振鬣，一摩世界最高峰。
矿井下	[当代] 伯昏子	惴惴临之恐扰侵，窑神端宅一何深。车驰梦幻非童话，泉沸依稀似古琴。为免蹉跎时索壁，不由思怨自扪心。茫茫大隧闇无极，叠劫层因凛想吟。
过肥城	[当代] 伯昏子	仓皇辞庙断肝肠，局蹐来窥岱色苍。岂是心因成运化，何将物竞说存亡。溥天安立自繇国，区夏亦原戎狄乡。徒向岩层看劫了，黄花吹落始知香。
琵琶	[当代] 伯昏子	琵琶强拨枉多情，铁道传奇唱已轻。市义计能烧责券，造车智未晓周行。和平终逐和谐尽，独立仍凭独断争。矶险湍深浑不觉，微山湖上月微明。
徐韨	[当代] 伯昏子	洪波汗漫作孤悬，锦缆长牵向日边。诛纣天曾赐黄钺，避秦何必藉丹仙。祖龙不死吟犹细，社燕仍归笑欲颠。上国回看针道迥，参差崖涘隔炊烟。
夜宿泉城，不寐起赋	[当代] 伯昏子	筵归懒扫枕边尘，锦瑟泠泠莫解颦。孤影何来灯问壁，众星安繫夜愁人。花开鸾镜方成梦，雪落乌丝一转身。拟托幽心乘逝鸟，却疑心外幻耶真。
龙口海边夜行	[当代] 伯昏子	幽府逡巡第几层，暗阶独守祗昏灯。陈前楼影横棺椁，落后月光翻雪冰。渐去秋蛩在林唤，潜来海雾向堤凭。东溟入夜洪涛寂，期值蒲牢惜未能。
元月三日大雪，会张生于蒋宅口仙踪林，归赋有寄	[当代] 伯昏子	昆崙玉阙一时崩，冻彻神州坠白鸿。访友岂因寻故事，扫痕差可辨仙踪。病舟难去洪川竭，檄砚仍呵冰墨浓。纵使丹心无日月，亦燃湖底劫灰红。
闲思次杜甫《秋兴》韵八章 其七	[当代] 伯昏子	徙倚天甍橐籥功，犛牛归牧乱波中。法轮光转升恒月，盟碣铭消入梵风。嶂出悬冰晴霭白，鸟临绝路赫曦红。自求多福金鹏去，不作世间长乐翁。
闲思次杜甫《秋兴》韵八章 其八	[当代] 伯昏子	黑旄匝海逐逶迤，扬鬣神驹跃泽陂。一箭天方降神策，百年碛北老乡枝。生涯总为枯灵恨，世事仍随病祚移。来似乘风去乘水，哀云万里向谁垂。
闲思次杜甫《秋兴》韵八章 其六	[当代] 伯昏子	敦薨爽垲水之头，马踏浮云玉垒秋。畏简书来乞汗帐，明妃曲落解侬愁。和铃谁谏收黄钺，热海空誇驯白鸥。枝上葡萄眼中血，但倾离鬯荐西州。
闲思次杜甫《秋兴》韵八章 其四	[当代] 伯昏子	秋桦斑斓易如棋，黄云悠远亦狐悲。久迷荧惑红星下，错眄朝晖白夜时。国际歌狂馀拍袅，柏林墙坼迅飙驰。寒江冻彻偶联岸，入梦非熊慎可思。
闲思次杜甫《秋兴》韵八章 其五	[当代] 伯昏子	岩磴接天萦雪山，恒沙几劫鹫翔间。勇馀迤逦征南路，悔失峥嵘徼外关。象吼应知圣雄力，花拈更启世尊颜。当时执手生离别，枉认卿卿属旧班。
闲思次杜甫《秋兴》韵八章 其三	[当代] 伯昏子	空酹胭泥瘗冷晖，杜鹃红罢尽凋微。豢熊同穴岂因爱，弄雀于邻渐学飞。敢截白头轻剑疾，忍惊绿鸭铁犁违。河山半壁真灵囿，翯翯登台鸟自肥。
闲思次杜甫《秋兴》韵八章 其二	[当代] 伯昏子	牙璋辞阙赴岚斜，为斩同袍弃锦华。羽骑已驰荒鹊冢，鲲溟今泛列星槎。骷髅山冷占城月，鼎革旂翻濮水笳。言笑晏晏高阁上，曾听血染木棉花。
闲思次杜甫《秋兴》韵八章 其一	[当代] 伯昏子	琅玕琼岛忽成林，尽废寒光剑气森。蛟下东洋光日见，沙沉大陆岸云阴。围城当悔析人骨，裂土终能应帝心。奏罢庆隆徒寄问，肯怜兆庶远刀砧。
京剧《下鲁城》观后	[当代] 伯昏子	干戈何忍乱书窗，雅爱弦歌礼义邦。摇落孤云悬绝邑，苍茫雄魄渡乌江。道心焉在书成鉴，民欲天从曲换腔。彤管灿然昭竹帛，足教天下展眉庞。
灵台	[当代] 伯昏子	灵台素蘤寄离魂，未改风烟廿载春。林表鹤归惊拱木，桥边燕舞扑微尘。一弦一柱空鸣忆，千嶂千江安置身。欲问天心可曾悔，不教纤手摘枫宸。
现代史诗京剧《赤壁》观后	[当代] 伯昏子	兴亡疾苦实相萦，裂岸滔滔感泪倾。气迸笔端呵赤壁，歌成曲尾问苍生。别开艺苑新天地，畅望桃林纾甲兵。熠熠星垂夜穹下，一弦一字总关情。
闲憩小汤山红栌山庄，感事而赋	[当代] 伯昏子	冷栅残晖照病林，误看枯叶积如金。汤泉正热春萌意，冰雪未融茅塞心。天上歌长耳嫌满，人间剧短梦交侵。北风那管身萧索，频向荒原送鸽音。
洱海上	[当代] 伯昏子	溪声断续下烟蛮，蜃雾栖岩鼓碧寒。因纳天心藏古镜，遂教世事逐新澜。民彝风变渐夷域，皇极花明映汉冠。谁借琼华一帆力，随波滟滟没涯峦。
玉楼春 次韵萍影蜀中见寄	[当代] 王蛰堪	霜边嫩约初盟定，凭断津桥迷雁影。寒宵犹记别君时，孤绪依如残照冷。风骚凋似欢情迥，独有灯花燃旧景。问君蜀道可能行，待向山城寻野径。
星座宫神话 Crater 其三十一 巨爵座	[当代] 添雪斋	静看馀情浓似鸩，深心恸后再兰焚。故将一爵承星焰，赤燄熊熊请入君。
星座宫神话 Corvus 其三十 乌鸦座	[当代] 添雪斋	万千兵魄凝琦玮，烽火燃于朱雀尾。此是冥间指路人，晓光墨羽青金斐。
星座宫神话 Corona Borealis 其二十九 北冕座	[当代] 添雪斋	玫瑰红酒紫金冠，一顾倾城带笑看。传与千年恒久远，只需星钻夜光寒。
星座宫神话 Corona Australis 其二十八 南冕座	[当代] 添雪斋	澄辉不与桂枝春，一坠星河为黯辰。天底水光如玉镜，生生映作镜中人。
星座宫神话 Coma Berenices 其二十七 后发座	[当代] 添雪斋	美秀发和狮子鬃，千丝亮色闪金红。英雄多被温柔绾，碎玉骸中深黑瞳。
星座宫神话 Chamaeleon 其二十四 堰蜓座	[当代] 添雪斋	璀璨登台非我场，惯于长夜启双芒。他人传唱歌谣日，我敛华光天幕藏。
星座宫神话 Circinus 其二十五 圆规座	[当代] 添雪斋	翡翠环琚粉色纱，针锋心底有烟霞。他年星海重评度，工尺之名亦艳奢。
星座宫神话 Columba 其二十六 天鸽座	[当代] 添雪斋	翻翮曾于巨浪时，人间生息此先知。时空复落轮回后，谁再衔来橄榄枝？
星座宫神话 Cepheus 其二十二 仙王座	[当代] 添雪斋	霓虹袍与石榴冠，西极王和东御官。得失鹿如光耀灭，千年只在变中看。
星座宫神话 Centaurus 其二十一 半人马座	[当代] 添雪斋	谁于秋夜辨星霜？谁摘风中土木香？谁记传薪英杰者？流光如语渐苍茫。
星座宫神话 Cassiopeia 其二十 仙后座	[当代] 添雪斋	深宫不得垂天翼，夜倚春风望北极。冰色狂花落寞开，一生长悔太倾国。
星座宫神话 Capricornus 其十八 摩羯座	[当代] 添雪斋	半生牧野半河川，宿命总为初雪湮。他日魂灵成圣剑，星辰破碎破苍天。
星座宫神话 Canis Minor 其十七 小犬座	[当代] 添雪斋	兵锋前哨倚天伏，卷尾摇摇憨可掬。不见人间息战时，怎随天兔两欢逐？
星座宫神话 Canis Major 其十六 大犬座	[当代] 添雪斋	一起天狼望北西，冬深雪下唱无衣。星芒真若知逐鹿，电射光流焚帝畿。
星座宫神话 Cancer 其十四 巨蟹座	[当代] 添雪斋	设想忘川腐草腥，破开积雾透光翎。我来叹息墙前坐，手执蟹螯看鬼星。
星座宫神话 Canes Venatici 其十五 猎犬座	[当代] 添雪斋	胡杨雪漠正龙纹，铁甲锋芒耀虎贲。征火映天如赤水，追风者已入星云。
星座宫神话 Bootes 其十一 牧夫座	[当代] 添雪斋	上执天枪绝杀名，锋芒一点亮金橙。何时可展春风眼，携共世间齐止兵。
星座宫神话 Caelum 其十二 彫具座	[当代] 添雪斋	冷光如凿或如匕，持手凿生还凿死。若可名之神话时，风雷挟裹凿天毁。
星座宫神话 Camelopardalis 其十三 鹿豹座	[当代] 添雪斋	变幻幽光凝汝髓，莫哀缺失泰西史。东天翊卫万年间，冷色星原皇胄子。
星座宫神话 Aries 其九 白羊座	[当代] 添雪斋	星屑纷扬映紫瞳，水晶墙外正抟风。千年渡海人何在，神话传于第一宫。
星座宫神话 Ara 其八 天坛座	[当代] 添雪斋	天宙之心燃祭火，众生皆饩恻然坐。风过一刹死灰生，血色奇葩开万朵。
星座宫神话 Aquila 其七 天鹰座	[当代] 添雪斋	神皇玄羽出天鹰，银汉奔流河鼓兴。谁有初心通彼岸，夜看织女剪秋绫。
星座宫神话 Aquarius 其五 宝瓶座	[当代] 添雪斋	生于飞雪夜萧森，星海淋漓天泪斟。冷极方知伊本色，寒冰柩内曙光心。
星座宫神话 其六 又	[当代] 添雪斋	夜羽垂天星色青，随心倾雪出银瓶。樱花十万人间落，漫野光丝穿梦灵。
星座宫神话 Apus 其四 天燕座	[当代] 添雪斋	南溟虹羽未曾望，长尾晶蓝曳梦乡。这抹人间迷幻色，终归旋舞在天堂。
星座宫神话 Antlia 其三 唧筒座	[当代] 添雪斋	疏落南天墨影浮，不需神话与情仇。蛇心春醒默相伴，薄雾幽然遮碧眸。
星座宫神话 Andromeda 其二 仙女座	[当代] 添雪斋	谁掷心魂燃愈明，万千火雨指间倾。谁犹长缚星云链，碧海苍崖等一生。
沙欤以“有人问起剪秋萝”索诗，口占一绝	[当代] 添雪斋	恍然听老少年歌，触手春风如水过。因汝流年成故事，有人问起剪秋萝。
得徐天宁荐收溱湖田怀海先生持赠蟹油两罐以诗答谢	[当代] 添雪斋	十月吴风收玉霜，水晶瓶里橘田黄。溶金分寄老饕手，知是人间第一香。
星座宫神话 其一 题记	[当代] 添雪斋	昔之世界有精灵，摇落群星做夜萤。两种天真盈我手，绮光注入水晶瓶。
《浅烨集》之『一瞬秾华』	[当代] 添雪斋	此诗是我答君贴，一瞬秾华生浅烨。气引天星入墨时，万花醒处风为睫。
郭珊Shania新茶见赠酬之以诗	[当代] 添雪斋	美人遗我美人茶，玉盏温香浮露华。请与春风同缥碧，请携清味到天涯。
落樱	[当代] 添雪斋	天涯夜久起风埃，细雨春芽逐梦开。梦里寒樱娇欲死，漠然飘粉到轻灰。
便做魂归，任意听风继续吹	[当代] 添雪斋	君随春雨樱花葬，夜息摩天青似漾。世界终时一转身，风中有汝低低唱。
白玉兰二首 其二	[当代] 添雪斋	春漪结习未曾沾，梦域吹香到素缣。一抹天青溶入骨，倾城白羽满乌檐。
红叶李小径	[当代] 添雪斋	千灵缥色冷光涵，春息漱花如戮戡。纷向化城空际掠，星空大隧涌深蓝。
杂咏三十五首 其三十四	[当代] 添雪斋	今夕隔南沙，海心斜月挂。肆乎银浪来，卷我思君话。
杂咏三十五首 其三十五	[当代] 添雪斋	天末尽寒芜，荒云之暧暧。梦过又百年，随此严秋塞。
白玉兰二首 其一	[当代] 添雪斋	君生融雪本莲台，为我逃形旋一杯。瞥见天青冲肺腑，枝头白鸟已归来。
杂咏三十五首 其三十三	[当代] 添雪斋	白日匿其踪，西风于度外。萧萧林下歌，变幻知无奈。
杂咏三十五首 其三十二	[当代] 添雪斋	尝听亘古歌，忘却吾心改。结作飒然风，归于千百载。
杂咏三十五首 其二十九	[当代] 添雪斋	风色随云暮，新城梦雨摧。苍茫一相望，山远淡青灰。
杂咏三十五首 其三十	[当代] 添雪斋	澹日无心矣，芦花隔水开。梦随寒意看，零落满荒莱。
杂咏三十五首 其三十一	[当代] 添雪斋	芦管有悲声，听之多不解。难为夜夜吹，郁郁与风洒。
杂咏三十五首 其二十八	[当代] 添雪斋	寞落三分骨，微霜一夜偕。星流欲重看，寒影到前阶。
杂咏三十五首 其二十七	[当代] 添雪斋	细雨洒空庭，夜歌如有悟。平明木叶飞，秋气盈于路。
杂咏三十五首 其二十五	[当代] 添雪斋	清思消不去，又起花阴处。一起一飘零，只随花梦与。
杂咏三十五首 其二十六	[当代] 添雪斋	夜影流寒露，微风随梦度。何人思黯然，可奈秋声驻。
杂咏三十五首 其二十四	[当代] 添雪斋	荼蘼莫再开，开也弥空舞。无处识渠心，尽看零落苦。
杂咏三十五首 其二十二	[当代] 添雪斋	野有碧青芜，晨风凄以途。不知风里梦，寥落为谁呜？
杂咏三十五首 其二十一	[当代] 添雪斋	御风之梦初，梦不梦何如。能不能随我，作三分懒疏？
杂咏三十五首 其二十	[当代] 添雪斋	于世起阴曀，乃知心已蔽。高寒过百年，不复有天霁。
杂咏三十五首 其十九	[当代] 添雪斋	于生识六尘，一味知其味。随影看秋风，者般诸子谓。
杂咏三十五首 其十八	[当代] 添雪斋	寒径无新翠，萧疏多古意。淡风犹自由，不与尘丝议。
杂咏三十五首 其十六	[当代] 添雪斋	临溪吹雨来，彼沚多苍苇。犹似古歌声，忆之心悱悱。
杂咏三十五首 其十七	[当代] 添雪斋	春风去也回，一望青青荠。淡处欲求心，心随梦相递。
杂咏三十五首 其十四	[当代] 添雪斋	清虚无我意，何甚与天凄。露下风丝碧，泠然一月低。
杂咏三十五首 其十五	[当代] 添雪斋	伊将无梦矣，梦后苦心起。似者一红莲，终年苦心子。
杂咏三十五首 其十三	[当代] 添雪斋	梦覆三千里？夜歌声渐微。春初寒未定，落在淡黄衣。
杂咏三十五首 其十	[当代] 添雪斋	樱桃花欲消，浅浅著纁绛。一夜影随风，梦过青石巷。
杂咏三十五首 其十二	[当代] 添雪斋	碧水得风时，新莲任采之。但知来岁里，谁复过秋池？
杂咏三十五首 其十一	[当代] 添雪斋	莘野溢初寒，沧波渐悲怆。黯然记得么？曾有晚风唱。
杂咏三十五首 其九	[当代] 添雪斋	无心非灭想，深杳思迷惘。寒雨落花时，独生兮独往。
杂咏三十五首 其八	[当代] 添雪斋	空冥风定定，流韵染清霜。乞作凝香句，任之共渺茫。
杂咏三十五首 其六	[当代] 添雪斋	生之携梦纵，偶与淡然共。零雨欲蒙时，新芜碧无缝。
杂咏三十五首 其七	[当代] 添雪斋	苍旻多泣梦，无意吊吾邦。夜逐悲风起，吞声过碧江。
杂咏三十五首 其四	[当代] 添雪斋	寒生淡日低，古木荒青冢。无语对天风，始知秋气重。
杂咏三十五首 其五	[当代] 添雪斋	入眼绯花梦，仍兼时雨送。深怜五百年，尝与三春恸。
杂咏三十五首 其三	[当代] 添雪斋	新月古岑风，荒戎起罗唝。谁人识碧痕？偶有微心动。
杂咏三十五首 其二	[当代] 添雪斋	远山新黛色，雨后紫烟浓。识得苍凉意，风中第几重？
杂咏三十五首 其一	[当代] 添雪斋	谁使海棠落？深红杂淡红。归心亦如此，不忍问凄风。
杂咏廿二首 其二十二	[当代] 添雪斋	灯色忽明暗，魂灵如细沙。随光线交织，悲与喜交加。
杂咏廿二首 其二十	[当代] 添雪斋	悲结森然夜，于心缥缈听。虚空如旧我，失落一流星。
杂咏廿二首 其二十一	[当代] 添雪斋	馀香寂寞过，残像渺如歌。世界风之末，君还爱我么？
杂咏廿二首 其十九	[当代] 添雪斋	空庭忽细雨，沥沥在芭蕉。一片天然碧，千生不得消。
杂咏廿二首 其十八	[当代] 添雪斋	隐约白丁香，菲菲坠而颤。年来抱碧生，与子似初见。
潮州行分郭字，搜得十八韵	[当代] 幻庐	入世寄萍踪，无非行与泊。一千五百日，良辰重有托。玄燕认岭东，文宗承旧郭。笔架故常新，波光绿如昨。紫荆曳繁英，丛桂积残萼。感物萌诗心，入韵频搜索。珠玑随指拈，易如探锦橐。搜得宝山空，境界终开拓。斲轮熔古今，何叹才具薄。深情发春草，敢疑谢康乐。因慕桃李园，春夜催芳酌。灯列画堂红，诗酒恣欢谑。妙想斗飞花，山珍穷海错。夙好散襟颜，胸怀俱洒落。我愿晒腹笥，亦追搜韵博。日击廿万馀，互联张网络。开岁载阳来，微群相与约。古巷卖花声，雨中听楼阁。
丙申冬至，冲霾聚饮。与生云、霜于、白藏、采芦约押至字	[当代] 幻庐	古人披图擅游戏，九九销寒点首字。小窗幽对一角庭，积重氛埃淩晚翠。拈由可竟半日闲，相见亦知如梦寐。开门拭目浑沌中，胡然为天胡然地。金碧工笔彩画檐，松煤浪泼大写意。皇城欲摧黑云压，厚泽广被京津冀。束手天问色霁难，灵方徒徵改容易。虚应故典倾羊羔，销金帐煖分座位。枸杞延年酒若醒，亭午夜分曦月醉。陌上纵闻花似锦，一枝聊慰恁谁寄。吐纳存息毋少歇，何薮逋亡容暂避。细数阴极转阳生，聒耳虓虓卜风至。
自题海楼为摄之僧舍小照	[当代] 幻庐	高踞罗汉床，趺坐阿罗汉。行畸貌亦古，存照值一粲。丈室袭沉檀，毋劳天女散。容补老维摩，灯录传公案。镜见土木骸，人讥自珍玩。恒河亿兆砂，谁识幻庐幻。
龙泉茶室有女香印焚檀，与海雨云分美字成十韵	[当代] 幻庐	荀令笼袖浓，孰与徐公美。蜀女静且娴，柔荑十出指。铜熏结手印，轻拈白莲蕊。天竺散花回，罗带随风起。如吾草篆书，飞白丝可拟。鼻观雨金粟，云艖接岸彼。急逋味附形，月影融空水。少定收伤逝，诸相成即毁。冥思入无无，寸积残灰止。欲觅心字痕，竹山词意里。
染霞山房红叶	[当代] 幻庐	郊坰渐稀辙，蹈远清秋节。霜意排野云，杰阁环眺阅。四厢子胥潮，百磴苌弘血。峰攒女娲炉，石锻嵇康铁。拉杂燎祝融，凤皇鸣丹穴。燧人惜燔种，地火判力竭。遮羽阳乌嚣，熔浆昆仑决。渴奔夸父死，烬息轮寂灭。速然复速化，亘古遗孤孑。斧劈鎏金紫，抚揽掌尤热。遂令僵蛰苏，肺肝转激烈。春花娇美人，秋叶凛豪杰。翻使叶之名，高跻花之阙。冰弦咽春阴，秋爽裁锦缬。青女偕东君，光明相绾结。艳夺朝夕霞，顾影两幽绝。托心止流水，索题失轻亵。默默发晚晴，为付茫茫雪。毋庸感遇合，毋庸伤离别。迟暮任伶俜，捃拾休搴撷。
夕阳残荷	[当代] 幻庐	张旭久颠怀素醉，把笔支离逞墨戏。坼裂故纸细冰纹，醒来不识狂草字。水枯心朽复化埃，脉脉寒晖遣馀哀。模糊瘦骨蝉翼拓，片断褴衫锦灰堆。
升龙泉寺鼓楼候日出，光透廊栏镂雕经文之“色空二”字，即此起韵	[当代] 幻庐	初分欲界混沌色，夜寒总被神乌逼。不使僧楼钟鼓催，骊珠跳脱渤澥北。入门炽燄浮沤空，苍茫暖覆穹庐中。指心澈悟心经字，祇邀金矢刹那功。
柴埠溪大峡谷	[当代] 幻庐	千仞翰墨场，此山寓文思。倒插锥颖长，濡毫堪一试。邺祑仍乱叠，秘笈隐何字。投管跻梯云，笔架遗座位。娲盘始制文，饱执徐沥翠。兰操发琴台，泉响冰弦坠。把剑起王郎，步诀乘微醉。御风大湾口，苍冥杳决眦。气蒸清江水，色点廪君帜。西陵泻如练，七二笼蓊蔚。敛足望五峰，膏泽荆楚地。馀脉武陵源，秦亡复久避。仙鬼幻捲舒，浮岚由恣媚。缓缓觉山移，衮衮积渊沸。螮蝀交午晴，夕阴涵叆霼。丹果衬丛葩，碧藤悬异卉。照影三掬饮，玉髓长日馈。四友快清游，周览撷精萃。
赣北武宁柘林湖，新称庐山西海，有玩家陈兄赁舟居焉	[当代] 幻庐	未名此何地，翻疑此何岁。地僻静不哗，劫遗时潜逝。富春烬馀卷，截拟平远势。案头小山水，坐囿笔墨计。无字览奇书，倦矣抛獭祭。处世在游嬉，稍与参梵谛。偕我临广泽，胜侣金石契。彼岸飞星艖，乘风鼓兰枻。匡庐指海西，烟水笼痕际。息机问磻溪，餐经考鱼丽。修绠缒鲛宫，蛮犗千斤系。钓叟矜波臣，泛宅方外帝。濯足且濯缨，沧浪啸歌递。搏击竞巨鳞，跳珠烂银细。移座就空明，顷刻南柯憩。欣赴舟师炊，亦幸田父泥。野蔌供瓜茄，小鲜治鲫鳜。或副陶朱才，先逞易牙艺。篷舷泼研华，扶醺聊点缀。发吟去雕琢，勒草毋碍滞。凌波散古香，满幅穿锦罽。群贤三月三，鹅池重脩禊。遇合来湖海，老渔閒睥睨。萍踪暂为家，云帆直可济。
蟋蟀	[当代] 幻庐	嘈嘈复絮絮，破梦潜争诉。初试涩且喑，重引激尤著。数旋数顿拍，亦纵亦承句。噪雅骄而肆，嘶蝉竭以妒。中散抚哀丝，江令赓恨赋。兴感百莫名，溯古应同步。新逢流火驰，并协蟾光吐。冷偎栖迟心，响馀零落树。临秋气可悲，永夜堪一怒。悬知枫菊凋，渐逼冰霜冱。岁聿其将逝，逆厄安若素。颓圯焉滞留，偃蹇芳洲渡。四时颇局促，风散唐豳暮。薄翅咽湿寒，穹野滋清露。鸣雁既飞举，忍噤无声处。棂砌扬远音，更俟晨飔助。
丙申小暑前，与叶雨云三兄于绮梦楼消夏食面。时南方洪水并系幽怀，因约分嵌江南雨三字成篇	[当代] 幻庐	兼旬霪雨苦诸夏，倒倾江河势奔马。荆襄鲋鲤跃街衢，戟指天威胡为者。与子同袍麾前驱，乾糇哽咽断行厨。远犒冷淘冰于齿，忧时能忘杜与苏。自惭食量添酒量，秘法饼师窥烹酱。剑南朝食美酸齑，滋味独少北伧样。塔影欲颓夕红楼，楼中梦笔补珍馐。海澨浊浪归息壤，起社赓诗正此由。
仲夏豪雨，破京中有史纪录。独往西堤，坐景明楼观荷。诗成于六月廿四荷花生日	[当代] 幻庐	存息尚蕲天所赐，十雨五风等閒事。呼龙驭螭昧爽行，即时挟我云霓至。三岛六桥缥渺间，动以波澜入冥思。澡身泼眼砺精神，促节繁音张鼓吹。捧纛前营金戈围，高城飞镝银潢坠。嘈嘈切切大小弦，楚歌十面脱骁骑。独负初心本游心，定力坚牢合此试。芥子坳堂微粒蓑，澹抹堤遥穷噍类。六月噤寒不胜衣，暗绿骤侵堆粟臂。销涨江潮杂海潮，人玩鸥猜乍惊翅。相摩相激随俯仰，疑在酒泉扶宿醉。不即不离仍暂违，落瓣如船载红泪。刻漏攒珠麾叠瀑，掣电裁云狂草字。凭虚属气伸所伸，了身持默寄所寄。造化鸿秘复饱看，挂碍即除唯熟寐。风雨足遇百年豪，得解湖山无尽意。
丙申马月初一，居庸诗社绮梦楼年会。分放翁咏屈平祠之“祇有滩声似旧时”句，依齿得有字	[当代] 幻庐	社起居庸关，十年叹回首。凭览梦中楼，咏啸诗外友。同逐花廿四，同持松三九。宁寄穷后工，二编矜富有。句或井水传，帙非草木朽。朝野角斗场，方寸逋逃薮。嗜欲尽多元，把玩珍敝帚。坦荡君子怀，冰霜砺操守。白石契青兕，三闾偕五柳。大吕振黄钟，独愧喑瓦缶。固结芝兰交，永期金石寿。层楼当更上，其意须借酒。
颐和园耕织图杏花，次韩文公杏花诗韵	[当代] 幻庐	影摇山阁波澜空，容补鲜馨文杏红。徐熙徐展长绢素，法付院本宣和风。更濡竹管倾竹叶，待呼坡老偕文同。销寒足蓄前夜力，欲夺阳回一朝功。随澹随浓休轻洗，天然颜色得乎中。坡陀相向三两树，差胜苑囿百千丛。协音箫笛临水石，景裁画图生桑枫。消息雨中艳传句，诗家工愁今仍穷。重感初见即离别，肃花为客客为东。缭乱满头沾残片，人耶鸟耶俱称翁。
五月十八日重登午门	[当代] 幻庐	高墙丹赭檐牙昏，雁翅楼东东华门。缁衣仍著羽林卫，于无皇处姑称尊。万历乾隆受平叛，卤簿南排太和殿。迄今五十整春秋，金水桥前红潮乱。青青宫柳杂宫槐，宫雅唶唶阊阖开。为期尧年与舜日，不防天家去复回。重熙累洽安黔首，彀中驱之牛马走。城下朝朝应卯时，九曲黄流决壶口。
景山东麓殿廊，古藤缠柏势如龙虎，疏花澹白殆非凡品。诗记此异	[当代] 幻庐	面山十围柏，郁郁朝宫陌。干侵藓皮青，影移宫墙赤。上附春风藤，盘错有神力。香散觚棱高，萼垂珠络白。望气暗微垣，函关销紫色。柏古鼎湖还，藤古群生翮。俱逞攫拿势，萦纡瀰间隙。青阳细叶滋，透光琢水碧。雷霆击瘢瘿，苦心入魂魄。绳文结何事，岁久焉能识。金石契所知，相守避危厄。聊拍少游词，醉卧忘南北。
景山牡丹	[当代] 幻庐	敢役花奴独当一，深丛煌煌射鲜日。目眩神摇罢写真，江郎梦失綵毫笔。万春亭作沈香亭，云母重围十二屏。魂殒马嵬堪称幸，烂简蠹编忍复听。迁延四季明天子，横罹流寇僭朱紫。毋须辛亥溯甲申，国朝续补廿四史。铁锁东南罪宫槐，枝亚崇祯挂御骸。景阳钟断江山易，依稀根节掘簪钗。一人天下久亡国，枉佔紫垣饰颜色。媚娘诧谪雒阳春，硕庞掩镜秦与虢。门高神武压煤山，山前山后侍婢鬟。花怯人威半零落，黄尘红泪散斑斓。异种新培多可识，碧血惟探种生黑。冷澹朝官白乐天，犹比夜光昆玉白。数轮春雨又春风，初开初败绮望中。赏春莫动兴亡意，花事人事浑相同。
玉泉双柏行	[当代] 幻庐	西来何意碧眼胡，静照以心独跏趺。满驮经卷任撕破，庭前唯指双柏株。一株叶细供瀹茗，一株枝茂藏栖乌。时非乌去销爪迹，清茗年年说空无。月地潜聆堕子实，悟开当下逋斯须。佛元在心心即佛，渠定是我我逢渠。法门微妙弃文字，拈花默会花同殊。青莲冉冉萦篆冷，沈水名香爇宣炉。营卫遐龄之丹灶，洗伐毛髓之醍醐。枯蕊春泥掌中示，尘虑宁将一日疏。桓侯剑门翠云蔽，将军汉武嵩阳初。合与少陵重梁栋，兴感毋用久踟蹰。凛然夭矫戴霜雪，千尺黛色淩斗枢。不涸不盈到池定，护持八部神龙居。异代衣履几曾识，甘泉长浸波心珠。苦茶心清心化苦，古者为师今为徒。柏林座中三让毕，真笔再著形传摹。急扫风雨焦墨透，世间清奇古怪图。
灵岳寺	[当代] 幻庐	形影暗相吊，迟迟过往客。即逋纵横波，兆年触引力。流光疾如斯，彼苍容仅隙。幻梦惟先觉，吾宁安所适。独钟岳之灵，纷攘聊存息。亘古默相屹，苦劫皈净域。镕铸铁山馀，双丸照雪积。叠屏送遥青，烟墟依寸碧。钟鼓隳台基，庑殿戗梁脊。鬼物出图画，隐隐驳垩壁。霜皮护法身，攫拿老龙格。累代替荣枯，百衲閒卜弈。复判一局平，崇朝连永夕。空阶狐兔走，蓬雀群振翼。檀篆销蒲团，梵夹遗瓦甓。因持菩提心，托钵虔挂锡。山外已还春，谷中寒尚逼。风湍缩趾爪，冰淩鲠胸臆。入山忘何年，起结潜计历。新汲古井波，微响破岑寂。
陪红社观瑞士钟表展廿韵	[当代] 幻庐	宇宙爆炸始，终极黑洞止。产生闇物质，聚能微量子。譬如昏烛残，士女胡旋起。不见著缁衣，素裳谁褰彼。尪痹哑霍金，运筹安轮椅。驰神四维天，简述时间史。地球二百年，预言末日燬。虽延卌亿春，历穷廿二纪。百代之过客，光速逾疾矢。奄忽旷达心，知生未卜死。上帝或非虚，此岸渡我你。相对时光机，穿越良有以。天朝斥淫巧，瑞士拔欧美。公输偕偃师，精微惭十指。电脑未发端，人脑神乎技。晶翠异宝炫，怀腕佩金紫。毫秒校误差，及时行乐耳。恍惚益相忘，几緉复几里。星系纵循环，哉生逝滴水。来访外太空，待之而已矣。
西湖竹枝 其五	[当代] 魏新河	小楼朝夕眼长开，支枕看山净俗怀。莫把纱帘轻易捲，四山空翠入窗来。
西湖竹枝 其六	[当代] 魏新河	柿子先于桂子黄，此间濠上即方塘。使君省识余心乐，未必刘庄胜蒋庄。
西湖竹枝 其七	[当代] 魏新河	蛾眉才见试妆初，自觉香前尚故吾。若把西湖比明月，孤山好作广寒图。
西湖竹枝 其二	[当代] 魏新河	别却西湖五载遥，心情意态两萧萧。犹能踏过苏堤去，第五桥和第六桥。
西湖竹枝 其三	[当代] 魏新河	千年事隔万重纱，莫问钱塘苏小家。怅望西泠松柏下，秋风吹谢白荷花。
西湖竹枝 其四	[当代] 魏新河	山高月小暮钟清，一带南屏淡淡横。彻悟生涯真妙理，等閒须待第三生。
西湖竹枝 其一	[当代] 魏新河	田田万叶尚婆娑，忍唱佳人迟暮歌。到此非时君莫笑，我来偏爱看残荷。
西湖竹枝 其四 苏堤漫步	[当代] 魏新河	步月苏堤忆去年，笙歌灯影水如天。如今步月苏堤上，一曲笙歌一黯然。
西湖竹枝 其一 辛未秋湖上寓居，门对花港	[当代] 魏新河	幽居近在后湖西，十二桥头山鸟啼。别过西泠桥畔路，孤山山上望双堤。
西湖竹枝 其二 放鹤亭寻梅	[当代] 魏新河	六桥桥北断桥西，惯见里湖残叶低。日日经行无别意，山头有约小梅妻。
西湖竹枝 其三 壬申秋花港步月	[当代] 魏新河	桂花小径半香残，疏柳藏灯入水寒。好是月明风定后，小南湖似水银盘。
瑞鹧鸪  同忆雪堂主观李胜素演游湖	[当代] 魏新河	意境何堪字句吟，仙人声色满衣襟。情非迷惘难为至，爱历恩仇始可深。我已重温台上事，谁能独领曲中心。美人自是千秋物，况有梅郎绝代音。
游都城南庄	[当代] 魏新河	荒园不傍村，古柳樊川陌。野径寂无风，枝枝桃子落。
庚寅初春锦城诗会 其一 飞成都用新韵	[当代] 魏新河	一张双翼上青天，肯信千秋蜀道难。寄语浣花溪畔客，此时足下是终南。
六月之望夜宿庐山含鄱口置酒赏月	[当代] 魏新河	洗眼入深山，一绿染天地。坐爱林泉幽，行行白云里。空翠没人肩，水声落足底。一线凌群峰，大江浮空际。万山忽已暝，身后明月起。举杯不能言，渴饮烟霞气。
同诸君驱车游关中列胜用杜重经昭陵韵	[当代] 魏新河	终古咸阳道，人同落日归。路为秦殿土，草是汉陵衣。人物中华胜，山川大国威。和谐邦福祉，发展业光辉。天际看鸿鹄，云端出翠微。生逢尧舜世，那不壮思飞。
洽川关雎旧址	[当代] 魏新河	三千年外水潺湲，凝望河洲不可言。试向蒹葭深处去，王雎声里入诗源。
晚过罗敷采桑处	[当代] 魏新河	使君何事立暝途，陌上城南迹已无。不是罗敷能媚客，人生难免有踟蹰。
蕲春雨湖	[当代] 魏新河	一带江乡即画图，水芹春嫩好携壶。逗人不独金银鲫，爱出高荷看雨湖。
枫泾三桥清风阁与青云小红茗话观灯	[当代] 魏新河	桥边柳下小楼低，半日荷香尚在衣。好是轻风微雨后，三重灯影画枫溪。
枫泾小瀛洲水榭燕饮	[当代] 魏新河	小西湖上绝微尘，净出诗魂与画魂。十亩荷塘人不到，凌波阁上别开樽。
云中口号三首 其二	[当代] 魏新河	背倚双星思愀然，频来天上与人间。锦儿若爱星空好，送汝心中一片天。
云中口号三首 其三	[当代] 魏新河	双手摘星三两颗，半生抱月五千回。料应爱作空中语，不是人间锦绣堆。
晨霁	[当代] 魏新河	听雨无眠意味长，人生一夜即沧桑。白云妒我幽人兴，数朵浓浓涌进窗。
庚寅岁自南徂北逐春，二月发轫，三月既望至京，西山黄叶村看桃花	[当代] 魏新河	北去青春作伴归，东风为我序芳菲。此行辛苦诗人眼，看了桃花第五回。
有约西塘	[当代] 魏新河	菱湖芦荡鹭成行，指引诗人动远航。他日清风明月夜，小舟摇曳入西塘。
云中口号三首 其一	[当代] 魏新河	秋水云端岂偶然，迢迢河汉溯洄间。此身幸有双飞翼，载得相思到九天。
春日偕和轩游杜曲樊川	[当代] 魏新河	又向落花深处行，细推物理本难平。飘零都在群芳谱，却放杨花去再生。
庚寅初春锦城诗会 其二	[当代] 魏新河	浓阴败蕊想春婆，迟惜良辰可奈何。一自檀郎归去后，看花人比海棠多。
登西岳北峰绝顶	[当代] 魏新河	地尽黄河一线涯，插天西北有莲花。何当长剑斩河汉，濯足苍溟笑女娲。
庚寅初春锦城诗会 其一	[当代] 魏新河	为花沉醉几时醒，一见红妆眼便青。千里凭君传问候，将诗读与海棠听。
庚寅初春锦城诗会 其六 对梨花作	[当代] 魏新河	三千佳丽尽吾俅，论美端应素面尤。我愿葬身香雪海，明朝自拜万花侯。
波斯短歌行译笺 其二五一	[当代] 钟锦	依旧行觞劝客来，翩如星里月徘徊。乞君到我当时座，聊为空空酹一杯。
波斯短歌行译笺 其一○○	[当代] 钟锦	明月寻人夜夜来，盈虚不改此追陪。凄凉知有谁相遇？只向空园照冷杯。
波斯短歌行译笺 其九十九	[当代] 钟锦	帝意真能感应无？遣教吾汝握灵枢。不须宇宙俱颠覆，重画先天太极图。
波斯短歌行译笺 其九十八	[当代] 钟锦	仙人来日尚迢遥，犹及韶年未尽凋。乞把平生重付与，眼前罪悔一时销。
波斯短歌行译笺 其九十七	[当代] 钟锦	茫茫瀚海见泉踪，渴极行人一跃从。若踏陌头春草偃，顷时昂起复蒙茸。
波斯短歌行译笺 其九十六	[当代] 钟锦	花已飘零春已归，韶华不住漫依依。枝头自爱黄鹂啭，谁晓去来何处飞？
波斯短歌行译笺 其九十五	[当代] 钟锦	毁尽荣名误尽吾，事犹不解酒家胡。卿来卖此忘忧物，一世欢颜买得无？
波斯短歌行译笺 其九十四	[当代] 钟锦	几回年少悔疏狂？也向尊前忏一场。待得春风吹酒醒，又拚今世为花忙。
波斯短歌行译笺 其九十三	[当代] 钟锦	长年销尽世间情，中圣何须避浊清？不许浅斟邀令誉，便将低唱抵浮名。
波斯短歌行译笺 其九十二	[当代] 钟锦	玉壶浇向死躯灰，生出葡萄藤蔓来。彼自多情偏泥客，圣徒牵共酒徒回。
波斯短歌行译笺 其九十一	[当代] 钟锦	一朝命尽赴黄尘，乞用琼浆洗我身。留得葡萄藤蔓在，与侬点缀玉壶春。
波斯短歌行译笺 其八十五	[当代] 钟锦	或言否否请深思，大匠焉能似此嬉！见说儿童惜杯盏，孰云君子败尊彝？
波斯短歌行译笺 其八十四	[当代] 钟锦	或言身本在泥陶，成毁由人信手操。今是壶樽明是土，若他生死岂徒劳？
波斯短歌行译笺 其八十三	[当代] 钟锦	红泥紫釉自斑斓，巨瓮长瓶各就班。或挂壁间歌不止，或陈地上态偏闲。
波斯短歌行译笺 其八十二	[当代] 钟锦	只待消除禁食天，望中红日尚西悬。陶家坊肆重行到，瓮缶纷纷拥我前。
波斯短歌行译笺 其八十一	[当代] 钟锦	抟土縆泥意已差，力穷竟未拔其蛇。人神从此交相恕，更以何心判正邪？
波斯短歌行译笺 其八十	[当代] 钟锦	人生漂荡苦消魂，处处相逢有酒樽。我到樽前沉湎尽，天如罪我是奇冤。
波斯短歌行译笺 其七十九	[当代] 钟锦	娲皇泥土予吾人，还以精金铸圣身。此事凭谁相约束？世间妄意总非真。
波斯短歌行译笺 其七十七	[当代] 钟锦	贪尽春风酒色天，莫因用逸畏前贤。名添两庑吾何用，输与旗亭斗十千。
波斯短歌行译笺 其七十八	[当代] 钟锦	黄土抟人魂魄生，正多哀乐世间情。一从理欲成分隔，直到今朝恨不平。
波斯短歌行译笺 其七十六	[当代] 钟锦	葡萄藤蔓结吾生，举酒问谁青眼横？君自苦行休笑我，浊醪妙理正难明。
波斯短歌行译笺 其七十五	[当代] 钟锦	爰命羲和御六龙，旄头高揭岁星从。茫茫驰过黄尘去，留得红云下罩侬。
波斯短歌行译笺 其七十四	[当代] 钟锦	今朝既付饮疏狂，明日宁论意短长？世事但知前已定，去来莫问且挥觞。
波斯短歌行译笺 其七十三	[当代] 钟锦	黄土抟成最后人，便教代代作浮尘。来从何处归何处，底事临归恨不申？
波斯短歌行译笺 其七十一	[当代] 钟锦	挥毫司命簿中书，夭寿无情尽在予。好学积仁庸得易？哀陈泣诉莫能纾。
波斯短歌行译笺 其七十二	[当代] 钟锦	上者苍苍是一穹，茫然下覆作樊笼。我来生死因休问，天自回旋势所同。
波斯短歌行译笺 其七十	[当代] 钟锦	玉勒金鞍笑打毬，一杆击处看星流。偶然堕地真游戏，怨甚君身不自由？
波斯短歌行译笺 其六十九	[当代] 钟锦	昼夜界成纵与横，谁家有此一棋枰？吾人为子随翻覆，覆尽挥将笥里行。
波斯短歌行译笺 其六十八	[当代] 钟锦	马骑灯里影回旋，尽自纷纷幻大千。一点孤明阳燧火，是谁取向正中悬？
波斯短歌行译笺 其六十七	[当代] 钟锦	幻妄俱从嗜欲生，天堂地狱本虚名。茫茫我自闲来去，一起机心有不平。
波斯短歌行译笺 其六十五	[当代] 钟锦	黄泉碧落事茫如，等是南柯太守书。呓语偶然成耸动，梦魂终自在浮虚。
波斯短歌行译笺 其六十四	[当代] 钟锦	先入冥关不尽人，竟无一语报交亲。悬知我辈终须到，再若相逢可有因？
波斯短歌行译笺 其六十三	[当代] 钟锦	上下茫茫事莫知，但知岁月去如驰。君看今日花成海，不到明年树上枝。
波斯短歌行译笺 其六十二	[当代] 钟锦	吾身一旦掩松蒿，那觅仙家白玉膏？覆了忘忧杯里物，馀生何处避忧劳？
波斯短歌行译笺 其六十一	[当代] 钟锦	帝使葡萄作酒浆，孰云藤蔓乱常纲？信知天赐终为福，但恐人谋竟是殃。
波斯短歌行译笺 其六十	[当代] 钟锦	远交近伐日相侵，费尽君王济世心。不及生前一杯酒，人间恩怨判消沉。
波斯短歌行译笺 其五十九	[当代] 钟锦	辩尽无涯辩有涯，不如全付酒仙家。能收君泪如铅水，鍊作黄金买岁华。
波斯短歌行译笺 其五十八	[当代] 钟锦	曾记前时暮色青，长天遥坠酒旗星。蓬门未入先呼饮，自向肩头解玉瓶。
波斯短歌行译笺 其五十五	[当代] 钟锦	何期再赴合欢宫，宾客喧阗高兴同。虚廓天成离妇恨，蒲桃酒是女儿红。
波斯短歌行译笺 其五十六	[当代] 钟锦	尺墨难绳世有空，形名莫测道颓隆。无端阅遍诸家学，始付生涯到酒中。
波斯短歌行译笺 其五十七	[当代] 钟锦	曾调历象授民时，理自庸庸不足奇。销去明朝和昨日，当前杯盏莫须辞。
波斯短歌行译笺 其五十四	[当代] 钟锦	彼是终为一是非，君来辩尽竟何希？知无实若葡萄盛，生有涯如杯盏晞。
波斯短歌行译笺 其五十三	[当代] 钟锦	街衢在地问无途，阊阖在天人漫呼。上下茫茫徒恨了，明朝恨到汝身无？
波斯短歌行译笺 其五十二	[当代] 钟锦	一晌登场解意无？幕垂灯烬暗红氍。也知真宰闲游戏，谱得传奇漫自娱。
波斯短歌行译笺 其五十一	[当代] 钟锦	象外环中动不居，退藏冥宰莫仁予。东天只见初生月，西海不知终化鱼。
波斯短歌行译笺 其五十	[当代] 钟锦	是非或在一毫差，祈借灵光引路遐。入室全收金匮宝，乘风直到玉皇家。
波斯短歌行译笺 其四十八	[当代] 钟锦	渴饮何妨片刻留？甘泉一脉出荒丘。遥天幻出胡商队，空赚行人向尽头。
波斯短歌行译笺 其四十九	[当代] 钟锦	有涯偏自逐无涯，好辩多方亦足誇。道术竟为天下裂，是非或在一毫差。
波斯短歌行译笺 其四十七	[当代] 钟锦	帝帷方入渺无痕，空见绵绵天地存。来去但如投一石，微澜不改海波翻。
波斯短歌行译笺 其四十六	[当代] 钟锦	天地无穷德在生，百年生死若为惊？身如绿蚁新醅酒，持向神筵不住倾。
波斯短歌行译笺 其四十五	[当代] 钟锦	大行途上一穹庐，迎得王来暂驻舆。王去好教收拾起，明朝过客尚堪居。
波斯短歌行译笺 其四十三	[当代] 钟锦	一旦行行至忘川，孟婆遥立望如仙。相迎满捧醇醲酒，君莫踟蹰不敢前。
波斯短歌行译笺 其四十四	[当代] 钟锦	君若去为尸解仙，御风直上自泠然。多惭客养千金体，长笑齐州九点烟。
波斯短歌行译笺 其四十二	[当代] 钟锦	醇酒妇人聊且娱，由他随化向同途。既言昨日是今日，谁道新吾非故吾？
波斯短歌行译笺 其三十九	[当代] 钟锦	哀哀念彼下泉人，一闭重泉不见春。持酒来浇坟上土，滴君愁破乐君身。
波斯短歌行译笺 其四十	[当代] 钟锦	擎杯当学郁金香，朝露擎来作酒浆。身不覆时杯不覆，百年三万六千场。
波斯短歌行译笺 其四十一	[当代] 钟锦	服食求仙所误多，百年将奈百忧何？不如挽取行觞女，同向筵前尽醉歌。
波斯短歌行译笺 其三十六	[当代] 钟锦	问杯能饮一杯无？恐汝前身亦酒徒。阅尽醉中无限客，今来劝我只区区。
波斯短歌行译笺 其三十八	[当代] 钟锦	传言黄土造为人，时有娲皇圣且神。抟者成尊縆者贱，一般代代是浮尘。
波斯短歌行译笺 其三十三	[当代] 钟锦	欲问茫茫造化因，地无一语答吾人。海唯愁诉沧桑事，天自潜行十二辰。
波斯短歌行译笺 其三十二	[当代] 钟锦	门掩瑶池帐掩宫，遥闻高会意难通。知谁偷得仙桃种？栽到人间一遍红。
波斯短歌行译笺 其三十一	[当代] 钟锦	御气环巡列宿斜，拂云遥见镇星华。已经屈子无穷问，未到庄生不尽涯。
波斯短歌行译笺 其三十	[当代] 钟锦	止酒徒增百岁哀，且将大惑付馀杯。人间死去生来事，莫用玄言作漫猜。
波斯短歌行译笺 其二十九	[当代] 钟锦	莫问根源到太初，莫寻根蒂向空虚。泾流有量秋时至，大块无心气自嘘。
波斯短歌行译笺 其二十八	[当代] 钟锦	学尽多方作本根，得来全不见微言。道枢人极都休问，水迹风踪岂有痕？
波斯短歌行译笺 其二十七	[当代] 钟锦	当年遍问道根源，直造玄谈与圣论。生死茫茫终是惑，出时仍到入时门。
与诸友登永宁寺塔基	[当代] 钱之江	佛狸擐甲平西夷，草创不遑规文治。图南有志赍以没，哲王长策孙谋贻。卜兹瀍涧曰雒食，井邑不废中兴基。帝居宏壮逾汉制，佛宫侈丽倍蓰之。龙门伊阙指诸掌，云表浮屠天与丽。光浮刹影丹墀动，风入铎铃花雨随。妙相形容皆曲尽，藻饰文字书之碑。人巧宜干造化忌，矧民劳止鬼物窥。神器已焚抱薪救，河阴膏锷公卿尸。永安神武类高祖，手刃国贼祸噬脐。回禄不浣囚君耻，金仙辞汉泪双垂。后千百载吊煨烬，崇基丈二遗荒陂。登台以眺东作盛，旅葵荠麦青离离。残柱烧痕辨宛在，画栋想像斯翚飞。长陵松柏号永夜，白马鲸鼍鸣昏曦。临岐择善终古难，铜驼荆棘无尽时。
叠前韵题法王寺释迦舍利藏志	[当代] 钱之江	文皇剪乱行诛夷，混一区夏求平治。西迎佛骨安嵩洛，龙象三宝东都贻。上覆浮屠祈永镇，双阙拱揖承平基。厉阶忽自萧墙作，晋阳渔利坐收之。明辟再造光像教，重译贡职歌鱼丽。物成有毁本天数，王纲堕地法难随。东国老师力护宝，封识惟谨劖诸碑。事急从权有下策，微衷潜祝佛其窥。道逢缁衣半为赭，天街枕藉苾刍尸。挞伐快意祸在睫，郿坞坚缮旋然脐。斧钺只应存海外，笔削无隐姓名垂。后一千年履遗迹，攀萝直上嵩门陂。琳宫栋桷新丹雘，佛日曾未须臾离。一塔如僧立劫墨，北庭帝力终烟飞。我生不辰逢末造，披图恍觉追奔曦。长街血污旌旗影，铁甲车前碎首时。
松盦徐云鹤兄属题太湖赏石	[当代] 钱之江	震泽之陂藏龙蜕，云是开辟龙战遗。黄者为泥玄者水，噬齧鳞甲形躨跜。道君好古舆入汴，艮岳未就金人窥。馀者弃置苏台下，至今偶出沧浪基。张王开府平江里，珍此奇玩逾蓍龟。首鼠两端天所厌，九战不利空舆尸。齐云一炬化焦土，夜夜冤气干虹蜺。兴亡勃忽有如此，覆辙重贻后死悲。祥德系人岂关物，冰玉不受俗唇嗤。松盦徐子天人姿，偶畜片石陈诸几。积藓尽剔龙髓出，嶙峋犹想鸿濛时。却移九畹作双清，光风转泛崇兰滋。嘘吸过窍苍龙噫，鬐鬣甫张风雷笞。慎勿袖之向震泽，恐腾骧去难攀追。
跋衡门汉画像砖拓片展之伏羲女娲图	[当代] 钱之江	庖牺辽古事芒昧，口耳所传非雅驯。蛇身人首出乎震，龙师龙纪司青春。始造书契制八卦，象天法地至于身。史公笔削如折狱，力破冗秽存其真。略言作易具至德，事有疑信闻先人。汉人好奇烦刻画，娲皇为妃比人伦。接颈交尾无乃亵，况以同姓相婚姻。泰西图腾吾不取，是置先皇鸟兽邻。嗟哉此石则不然，班居上下明君臣。闭置泉壤二千载，得之往往披荆榛。净洗浮埃覆以纸，加诸捶拓呈精神。如见天机反淳古，俟河清作羲皇民。
姑苏云鹤兄属题画兰	[当代] 钱之江	翳其性之慎独兮，托其根在空谷兮。帝命专于南服兮，不与春荣相逐兮。眇幽怀之谁陈兮，江离杜若与邻兮。湘累之佩可纫兮，或全我之天真兮。
武川延福寺唐钟传为唐道士越国公叶法善所铸壬辰新正与天吴胜臞乐堂诸君及同事小徐同观	[当代] 钱之江	老师手鍊苍山精，蒲牢铸就将无鸣。寸莛一效神鬼詟，再之东海尸长鲸。使与闻者跻仁寿，二竖三彭无遁情。想公冠剑称国老，五朝宣力开承平。乃知合有渔阳劫，功成削迹归瑶京。或疑大历公没久，不应点画镌其名。至人与道本游戏，况住金庭无死生。公出则为廊庙具，谪满百年还上清。偶为中兴遗此物，骖鸾归去藏颜形。神灵护持人何有，火蚀不受坚珉贞。山僧閟之逾拱璧，金气夜半冲屋甍。凡物不作千年赏，高炉所赦今连城。此钟况非人世物，世人于此何重轻。为属山僧善视之，勿令飞去追神明。
观水云楼旧址分韵得福字	[当代] 钱之江	昔有不逞乳为目，欲共彼苍争威福。浩浩襄陵柱维折，九域之贡攘其六。白首书生计不行，不然秦廷效一哭。萑蒲之渚深藏名，衰服加身以死祝。大人不为苍生起，谁矜龟玉毁于椟。推锋万里靖氛埃，生民骨已填沟渎。后百年观涕涟洏，异代萧条天道复。亦有达者闵其愚，江汉以濯秋阳暴。言干造化救微生，毫末之命增其禄。斯时飞日在楼翼，寒波啮岸云物伏。
与郁庵浮蚁燕垒诸兄游超山海云洞后至者郁离子范厂长期而不至者虞掌门	[当代] 钱之江	蓐收政久失，炎威未稍戢。驾言发北山，振策访遗迹。荦确山石危，地僻榛莽逆。剔藓辨磨崖，所得百无壹。壁像丧其元，拜赐暴民贼。俛身探龙窟，持火洞其黑。侧足薄深渊，微光力不测。苍龙故见逐，司雨有虺蜮。残民盬其脑，至今犹戴德。尚有素心人，庶慰老怀剧。
元月六往临湘车中作	[当代] 卢青山	人同明月两清贫，百步回嘲五十身。计拙三巢天老大，愁来万古雾瞢腾。精神了了迷荒梦，世事苍苍入乱云。尽竭膏腴能得筏，地平沧海岸何存。
将去看电影，匆匆又草二章。时肖毅然欲去职，自营理发 其二	[当代] 卢青山	肖生不惯为机器，乃欲空空作自期。鸡蛋起头非必幻，桃林结尾亦堪奇。头颅大好谁当斫？髀肉都生只自知。制度相枷人竞笑，祈君石底曲葳蕤。
将去看电影，匆匆又草二章。时肖毅然欲去职，自营理发 其一	[当代] 卢青山	风云大是峥嵘日，折菊生涯岂必期。读我歌诗都耄耋，羡君风貌忽葳蕤。大千世界果何似？小我蜗居争得知。物有迁移龙有角，中流报我一惊奇。
意未尽更作	[当代] 卢青山	文章锦绣西江水，怅怅高轩竟待谁。蠹稿封尘今夜检，寒情问月旧年怀。无能点壁龙为雨，尚怕飞蛾茧作胎。知我有肖真不憾，可知肖亦自摧颓。
十二月四日扫屋因作寄肖	[当代] 卢青山	二十光阴恼笑斋，寞然滋味透寒脾。青春乱纸丛蒿草，岁月晴天独夜台。耳目长关随牖壁，心胸暂扫积尘埃。扶门看世千千客，可问今朝有客来。
例是二首 其二	[当代] 卢青山	拓出娘胎真破石，迷云混雨一番番。江山千万平方里，神思五千上下年。宇宙茫茫飘泊里，时空忽忽变迁间。此心将托终何托？一读南华泪一潸。
例是二首 其一	[当代] 卢青山	例是书生憎命达，一身孤兀在风尘。不唯魑魅光争烛，尚有曹瞒梦杀人。得计随人甘国老，盘弓猎醉李将军。袖边桑影花边露，数到人间第几生。
闻医院以钱不足故拒收病者，至死于大门口	[当代] 卢青山	白衣白帽雪和霜，霜雪清辉冷作肠。古训病当朝扁鹊，今闻医亦自膏肓。早知他有换头术，可惜君唯守底囊。熟弄人心体温表，世情深浅不堪量。
二十岁生日夜三首 其三	[当代] 卢青山	斋称壁下等无名，旧句拈来恼笑生。坐看尘中世人海，羞寻海里自家针。清狂老腐无新替，寂寞循回有夙因。脱却茧皮仍赴火，嗟嗟来去一孤魂。
二十岁生日夜三首 其二	[当代] 卢青山	料应扶起如山玉，只今科首卧桑阴。后土无涯纷泽物，高天不老自来人。我是其间秋骨骼，谁非目下世埃尘。炉炭阴阳吹造化，铸就黄花插鬓云。
二十岁生日夜三首 其一	[当代] 卢青山	雕号石裂云溪地，二十刀镵骨刻身。槐梦大千惑终古，草阑秋九牧青春。凭君却曲迷阳路，濯我敲金戛玉魂。虱此时空谁不老，松风一霎过乾坤。
观学生跳绳	[当代] 卢青山	三五成圈分两阵，红巾丱角簸颠弹。一绳如道随千化，两脚惊风瞬万翻。舞燕身轻情太窄，步莲宫锁路输宽。凝神看到忘神处，渐渐童心觉鬓残。
观山	[当代] 卢青山	灼灼韶华付屐吟，平生师友岂嫌贫。丘山烂熟如观我，日月羸疲不赦人。海水曾枯小潭曲，仙灵未返老松根。依崖独坐思玄窍，坐到漙漙露洗身。
秋感	[当代] 卢青山	毕竟萧条欲上裘，相看冷翅敛乌鞧。残秋老魄频筛叶，半瘦馀阳强上楼。已被黄花嘲病目，犹从绿藓幻春畴。盘胸大有清狂气，待向霜冬去破愁。
将改行离校	[当代] 卢青山	平生最怕是教书，两载硎磨磨上驴。弟子牵裳儿看父，先生走笔鬼描符。可怜壮志唯墦乞，从此高名入狗屠。遥想登台非故熟，儿童相对问师卢。
颓龙二首 其二	[当代] 卢青山	谁有拔刀四顾缘，八方风日乱畴烟。蓬斋自可鱼千里，樗本尤须树十年。待欲争光魑魅色，何堪买烛孔方钱。屋前松柏陈尸鼠，寄意鹓雏漫滞淹。
颓龙二首 其一	[当代] 卢青山	颓龙卧路随身锸，酒病情荒孰与俦。自把精神砌城郭，怕回天地入扁舟。无端歌哭时惊凤，有限生刍只养牛。小立江头遂千古，汤汤逝水忍长流。
六月二十四夜不眠	[当代] 卢青山	夜猫病发奈人何，独起中宵欲猛呵。后土啁虫焉解语，前庭立月自称魔。骑萤大可游苍昊，仰汉真如泛小波。不尔山间寻一石，将壶曳梦摘仙萝。
先父忌日梦见之	[当代] 卢青山	一土凭空隔死生，前缘后会不堪寻。断无人到新槐雨，犹有花开旧墨痕。枕梦同舟飘钓海，推灯独屐坐招萤。洞庭前夜幽鸣急，是我凄神是尔魂？
乐乐二首 其二	[当代] 卢青山	泾渭当年辩未休，而今见羖可为牛。形神不散工醪力，青白若长待石浮。出屋即成街上鼠，关门且作睡乡侯。空愁自是朝朝饭，今梦更看愁有不？
乐乐二首 其一	[当代] 卢青山	乐乐忧忧惊底事，流人流水数长江。无狂一事宁非少？有恨三回不算肠。偶宿桑隅天果许，相煎釜底自难防。先生此在须长帚，暂扫霾云卧碧堂。
赠王江华	[当代] 卢青山	我未钓鳌先入壶，吾兄白眼对屠沽。噫戏鱼目长辉月，咄汝鹏翎竟逐狐。牛铎自堪绹项韵，人颜莫似露窠珠。孔方兄在斜眉笑，笑我同兄鼻上污。
记梦	[当代] 卢青山	既无烦务复无愁，碧玉吟鞭入浪游。并兀三山排黛笔，单飘一鸟出苍庐。扶成小醉千年树，扫作狂飙万里秋。定是今生寻不著，才来梦里稍迟留。
长天	[当代] 卢青山	长天似海我如萍，是处苔陬可著人。瘪肋三根嘲石瘦，横衫一袭到山青。有梅能嚼安求味，无酒不斟怕恼神。团扇家家都画我，持壶画作倒驴行。
每以 其四	[当代] 卢青山	擅枝柳眼作低翘，短水生春欲涨壕。岫上有云烦细数，袖中无虱亦穷搔。觅笋归来泥上脚，煎茶熟处海生涛。持毫自笑翻多事，欲注南华旋复抛。
晚晴	[当代] 卢青山	晚晴风色入檐云，睡起青衫理未平。江树微开含夕日，棘茅初稳歇低蜓。吹鱼细浪圆还散，吐岭空岚渐亦深。小径无人排石盏，闲看一鸟入昏冥。
五载	[当代] 卢青山	五载无由逞一鸣，弹烦锦瑟倩谁论。看鸿归阵迷昏昊，坐石和苔破瘦心。嘴上茸茸新草长，杯边泣泣老琴焚。鲸鳌欲钓终无计，且好溪中钓寸鳞。
每以 其三	[当代] 卢青山	缠山细路满青蒿，向暮搴衣上小岧。撚瓣谁曾辨时季，扶松懒与比孤高。陈苔已学春风长，古石能经逝水淘。渐觉粘衣枝向黑，举头微月在林梢。
每以 其一	[当代] 卢青山	每以神疲借几逃，吾庐伏茧在山凹。贮筒竹老无新替，蛛网尘昏是旧缫。稿纸封成三百简，东风盛了一千陶。闭门岂为造车计？所幸无人索解嘲。
每以 其二	[当代] 卢青山	梧桐一队如斯老，书带草生满牖摇。独卧无心斟琥珀，频来有意住鹪鹩。棋盘自看遗天下，赘肉尤欣上髀腰。不让朝歌脂粉色，山深也有小风桃。
四月二十一夜	[当代] 卢青山	几经残雨小兰亭，渐有夭夭覆子阴。十里桥烟霜月落，半窗灯影梦云生。登楼辨远依稀树，放艇追风惨澹春。记取偷年杜鹃语，当时误作踏青吟。
春词二首 其一	[当代] 卢青山	年来自觉抱疲憔，醉起无心一发翘。只问黄昏微借雨，还招散雀渐归巢。挂露枝平怕风小，垂岧雾重失山凹。曾闻几日皆春土，一阵惊寒欲碎貂。
春词二首 其二	[当代] 卢青山	递高田亩久无行，渐觉风光怵眼明。鸟不强鸣为山静，草咸偷起怕人惊。风桃躲雨盈盈湿，浦菜矜花队队新。犹有荒梧疏未叶，不宜匆此便嘉春。
寒栏	[当代] 卢青山	寒栏独倚语同谁，老兔新狐作久违。鸟未栖匀枝上下，风才欲作叶东西。模糊大石盘狮睡，暗淡荒灯曳雨垂。何处陶家种蒿客，此时想正酒难归。
寄薛	[当代] 卢青山	老砚枯怀草草如，疏行料理也成书。蓬窗有隙能栽柳，豆亩无心懒著锄。万庾陈霜曾一到，巴陵旧酒料难沽。今生只似鲸和麂，汝在沧波我在芜。
二月四夜立春，坐肖室，时肖出备酒菜	[当代] 卢青山	个里心怀有复疑，挑灯对壁总难知。三年瀚海无安处，一夜刁风独听时。老未成春嗟草叶，寒方入梦恨村鸡。明年此刻还来坐，可有馀情苦赋诗。
忆坟二首 其一	[当代] 卢青山	层霞散尽暗寒滋，露影漙漙缩黑枝。屋鼠窗间齧月处，山猿夜半扣坟时。一槐春魄花消雨，四载秋声鬼唱诗。不必孜孜怀故物，苍横大块睡陈尸。
忆坟二首 其二	[当代] 卢青山	千年兔语杂狐词，谁见孤岑落寞姿。大有乾坤压山窄，低无笋箨出坟迟。幽云弃落盘荒石，饿鸹悽惶绕冻池。莫倩湘灵同此夜，湘灵旧瑟败无丝。
元旦夜独坐三章 其三	[当代] 卢青山	坐久茶凉贴膝寒，旋挪僵踵立低栏。三山夜断如眸断，半树风残复雨残。陇角灯昏疑入鬼，林间石冷幸无猿。小诗吟罢休深品，品到伤情孰与言？
元旦夜独坐三章 其二	[当代] 卢青山	一壁萧灯一壁寒，房中多少物难堪。橱身欲向影中缩，朔气刁从窗隙喧。检稿才知皆旧句，聆风总觉不新年。今宵幸莫开诗兴，免到回吟更惨然。
元旦夜独坐三章 其一	[当代] 卢青山	渺夜荒灯寂陇隅，堂前细雨隐寒乌。遥鞭落落徒来往，短梦凄凄变有无。会要翻书耽思涩，才能对酒觉心虚。临灯看影多真味，看到更阑影亦疏。
山中	[当代] 卢青山	山中路入乱崚初，一线阴森恐马头。倒树淩空崖欲坠，苍翎触石雨横收。孤云上不平天出，浊雾低能压颈浮。更倩何人张猛戟，当关一笑万夫愁。
无题	[当代] 卢青山	翠压苔深旧径封，参商谁许偶相逢。崖边古木攀藤索，水下孤花隔涧风。入梦萝衣初见雨，惊枝鸟翮又随钟。栏杆十二今遥想，冷落依然绣阁空。
寄薛为宏二首 其二	[当代] 卢青山	薛也江洲久落沦，愁耶抑懒断无音。邻家贳酒颠成舞，白眼吹箫讵有声。细细西风扳叶坠，行行老雁躲人行。凭斯寄到君檐下，一寸风笺万吨云。
巴陵	[当代] 卢青山	巴陵相见几同窗，似旧笙歌对雨扬。渺漠湖烟蓝入紫，纡回锦色白参黄。诸人可爱斑斑竹？秀句犹遗夕夕江。忽起南窗寻遽语，恍然夏已半将霜。
寄薛为宏二首 其一	[当代] 卢青山	噫吁大块讵雄沉，百代风骚百代坟。岂悔才名长局蹐，不辞耿介到沉沦。狂生昨夜椎黄菊，闷向空山斥白云。老作松霜披涧白，莫教多事有蝉声。
代札寄张建辉老师二首 其二	[当代] 卢青山	平生自笑半非人，仿佛千年谪客身。吟啸生涯差可比，屠沽小子讵为邻。挂松衣袂如悬帜，卧石杯壶胜列兵。待有长言和兽语，低低莫与世人听。
代札寄张建辉老师二首 其一	[当代] 卢青山	平生自笑半非人，倒著泥冠倒作文。奇字龙蛇盘壁走，孤诗牛鬼压床吟。新为冢石招山魅，老化秋蝉堕棘榛。未醉山公乘病马，哄然一市笑斜行。
饮李国胜家，李以“投笔惊翻窗外鸟”求对，予随指天边曰：“飞盅舀破日边霞”，李命予补成篇	[当代] 卢青山	炉边酒客有些些，各自囊中蕴翰蛇。掷笔惊翻窗外鸟，飞盅舀破日边霞。有人仰首弹锋铗，乞我轩眉鼓筑笳。小醉原应留到晚，匀香叵奈薄薰茶。
访杜甫墓途中作	[当代] 卢青山	应念高阳旧狂客，平生得意在山丘。芒鞋酒借谁家竹，野路茶凉老媪庐。云化老龟朝莽岭，鸟衔青叶歇低流。逢人只问陶生菊，或在无人旧坳头。
六月八夜作	[当代] 卢青山	斯人一别渺无音，绿萼延塘暮草生。露下层蕉无歇雨，风回淡水不留萍。拈诗入月星难定，记梦依衾影未真。岂奈春归杜鹃在，时时送到两三声。
记梦	[当代] 卢青山	谁使此怀长郁郁，淩窗太白共灯浮。山非方丈宁蒿目，梦不长江不放舟。醉上层云呼帝语，哦成巨浪破天流。何人更送山公去？一揖玄冥倒著驴。
有作	[当代] 卢青山	荆璞漫从此岭出，白云时或落低亭。颓阳影下生秋草，冷石溪回卧野人。鸟爱玄言停耳角，衫因酒渍上苔痕。寒猿夜约吟寒月，不料猷舟未返身。
野荷	[当代] 卢青山	落尽群芳始出葩，长将玉影弄馀霞。雾深红颊烟为蕾，冷浸青衾梦作家。有思谁从纤鲤托，无情莫向暮莺斜。何曾自许淩泥洁？一样凋零堕污洼。
栀子花白，其瓣有绿沿者，为赋	[当代] 卢青山	未审谁家眼界空，篱中弃落小溪东。碧裙自染腮匀绿，宿泪残冲粉下红。一顾何堪独摇影，三年幸赖早来风。堤边遥有新蕖发，已见斜蹊渐渐通。
琴声	[当代] 卢青山	琴声雅待子期听，五十弦张落照庭。几折焦桐鸣阪马，频挥仰首出山云。图南翼振悲雷殷，辙北轮翻错力勤。急罢倏然馀冷寂，哀丝争奈苦挑情。
游武昌东湖入磨山盆景展览	[当代] 卢青山	转尽东湖兴未妨，回寻曲径认盆装。花微点缀妍堪食，石一经营傲欲狂。竹影依来人益瘦，梅诗读罢口还香。堤枝剩得无心管，借与羞禽作客房。
四月三日前作	[当代] 卢青山	旅客无心抑有心，映山花色隔层云。鹪枝一去空林冷，鸳瓦重来宿雨新。五十弦长遗旧曲，三生梦只对孤魂。杜鹃还自相怜泣，认得斯人是故人。
短短	[当代] 卢青山	短短吾身耸耸肩，眉如败棘嘴朝天。春风吹鬓荒唐绿，白鹤牵衣抵死闲。最爱餐餐猫乳臭，何须口口蜜糖甜。回头问世余何物？一笑颓然玉已颠。
观电影《风雨下钟山》次毛泽东韵	[当代] 卢青山	钟山龙战正玄黄，铁甲钢城锁大江。浪涌危云天作色，鞭投巨水地尤慷。楫边狂火烧吴壁，垓下哀歌笑楚王。检点河山挥一袖，炫天灼日立扶桑。
看看	[当代] 卢青山	看看先生百衲衣，曾惊旧梦入槐迷。黄粱未熟遁黄石，楚璞难开老楚辞。唳鹤牵黄等驹过，种瓜抱瓮恨风颓。还拈昨夜吟诗稿，来与乞儿换酒归。
重到岳阳作	[当代] 卢青山	归来又见洞庭秋，还似当时车马流。偶把新寒飞作雨，休将旧忆理成愁。街头看尽残梧叶，叶里寻空立凤楼。准拟今宵消一醉，满身萧飒倩谁留？
有忆	[当代] 卢青山	飞风舞叶不由人，起靠寒栏相对吟。坎下低塘银碎水，山边细树影依亭。依稀菊冷当年梦，惨澹烟沉隔夜心。但喜楼台无别恨，长随秋月到天明。
听雪籽响	[当代] 卢青山	夜深谁扣此柴门，眼倦抛书试一听。紧紧松松寒瑟起，停停拂拂暗风生。已来击缶人千和，犹想曳泥不一鸣。渐久萧然群动息，荒鸡随补两三声。
忆旧日事拟寄彭未果	[当代] 卢青山	一弯小伞入苍茫，斜雨疏风近暮庄。枯草盈情妨担细，润泥无力负鞋芒。仍怜绿鸟贪空陇，为爱红言滞野塘。何处常能舒我意？此行正是倦还乡。
平江	[当代] 卢青山	平江山窄直如窿，何处烟波可纵横？睡起来风思靖节，病成无力梦周公。闲拈书卷如斟酒，偶笑云松老卧龙。濯足无过长寿水，惜哉之子爱尘红。
讲台前塑料花	[当代] 卢青山	多情自古少崔娘，一梦幽春见煮粱。异日当能观逝水，同心空自许流光。花如塑料偏能久，人到真诚不易长。是处秋深唯摘荻，寒舟一叶泊苍茫。
长寿	[当代] 卢青山	黄昏尘静出街喧，小巷深沟过短垣。路转焉知仍旧阁，篱迎不觉已村烟。临河树竹围青壁，卧水霞云画晚天。问道归来田舍女，自云曾作酒中仙。
零八年十月石人山伴仙居晨起	[当代] 卢青山	泉声终夕小喧哗，门钥初开三两家。山态冷馀缩如骨，星芒大欲粲成花。隔桥叟语髭唇动，抱瓮童归履足斜。次第霞光浸天上，禽啼犬吠满篱笆。
平江长寿镇寄田取兵。时实习长寿，田家即平江也	[当代] 卢青山	久羡风光赛丈瀛，此来闻道近君门。思量事业如泡影，检点囊书半蠹尘。梦里寻诗能放意，棋中度日不知春。岂忘水好山无价？争奈吾身似锁绳。
所见	[当代] 卢青山	日暮苍山霭欲沉，随山曲径细犹分。霜馀豆架披藤出，水浅池塘过鸭浑。半亩黄云祈足岁，数围红叶便成村。青丁空尽留翁媪，苦执残杯待远人。
石人兄电至，告以许灵儿夭故，予茫渺不能语者久之。电止出饮至旭，醉中所思，皆平生与死相关者，乃索店家笔书此	[当代] 卢青山	岂用萍飘絮泊为，殊乡异俗损蛾眉。天风弥渺魂安在，江海深沉梦不归。共计来朝言两对，竟持遗稿涕孤垂。茫茫六合浇杯酒，或有微香及汝随。
病卧展眼，床头石人山为置菊花茶，因赋以赠之8.19	[当代] 卢青山	萍飘梗泛影孤斜，四十之年始作家。剩此残躯供苦艾，多君小杌置清茶。焉辞隐几心如木，且幸翻书眼未花。携起阳台仍共坐，尘中无数过惊车。
城居	[当代] 卢青山	城已箱橱楼况茧，差能容膝著微躯。隐如客过窗前雨，久被尘封壁下书。偶抚长膺沧海静，时惊短梦故园虚。东邻闻道梨初好，藜杖明朝一出无？
归云溪青山坡旧居理故物	[当代] 卢青山	青山坡色绿如濡，惆怅青山向昔居。廿载空肠转芒角，一身奇骨蔽蜗庐。胡为远引尘昏莽，可笑重来气折沮。明日孤囊携断梦，为谁回首一踟蹰。
蟹面	[当代] 卢青山	蟹面虾须并鼠肝，头颅只自戴愚顽。初心顾我终全负，他日由人说大难。岂惜扶摇千里远，来求斥鴳一枝安。故人且吝如霜笔，莫报山中菊已酣。
同前观窗外义乌夜景作，寄云溪肖、卢诸友	[当代] 卢青山	满城灯火聚蜂衙，眼底茫茫十万家。不为稻梁宁至此，浑除酒病外无他。山中雨冷孤猿坐，松下庐空断藓花。欲乞故人勤拂拭，不能归去想仍佳。
即景	[当代] 潘乐乐	细雨村头舟自摇，水堧红湿点芭蕉。一蓑缓缓须眉白，独引青牛过石桥。
春日口占	[当代] 潘乐乐	棹歌断续碧溪斜，一缕炊烟竹里家。双蝶来时何缱绻，羞红篱外数枝花。
口号一首再谢不能咏鼠	[当代] 潘乐乐	生惭七尺此昂扬，肯学腐儒摇笔狂。一十二番穷变化，年年彼辈在登场。
岁末山中夜宿兼题冰火杂诗	[当代] 潘乐乐	一笺一榻坐如僧，我在人天第几层。烈火果然生灭后，小楼沁骨四山冰。
感启宇先生南海不买珠，口号次韵一首	[当代] 潘乐乐	空花信我海中开，百战鼋鼍击浪来。泪洒鲛绡都负尽，一舟独坐夕阳回。
南通王小娟女史短信令戊子新年咏鼠，余不忍咏此物，口号一首以答	[当代] 潘乐乐	有鼠来兮旷古荒，我之稼穑我之仓。河山处处生民骨，四十八年谁已忘。
阳历除夕独坐抽烟	[当代] 潘乐乐	破闷无方坐吃烟，钟声嘀嗒伴无眠。丝丝夜吐轻如茧，裹我幽怀又一年。
无题	[当代] 潘乐乐	笼彼云天之漠漠，狂名蕙盼两销磨。江头饮罢愁如焰，独吐中宵郁郁歌。
平安夜	[当代] 潘乐乐	岁阑落木满江愁，漠漠风翻两鬓秋。谁记万家歌舞夜，单车细雨入吴州。
无为县江边镇日以自行车为戏	[当代] 潘乐乐	江风潘鬓映芦花，避地无聊脚踏车。瑟瑟红凋一回首，人间何处不天涯？
记梦	[当代] 潘乐乐	燃彼生生之烈焰，来浮寂寞夜之槎。海天百战屠龙毕，独至蓬山哭落花。
无题	[当代] 潘乐乐	世味缠绵火与冰，三生石转几诗僧。美人迟暮朱弦绝，疏雨江湖倚一灯。
苏州	[当代] 潘乐乐	觅无人处细吹箫，红叶荒苔第几桥。一曲潸然归去也，三生花草雨潇潇。
口占答殷文兄说佛	[当代] 潘乐乐	人海飞腾百战场，偶然歌哭偶然狂。偶然三宿罗浮下，肯负梅花一段香。
深宵	[当代] 潘乐乐	琴书鸾凤各飘萧，百岁枯枰坐泬寥。只有诗人与明月，幽光狂慧破深宵。
无题	[当代] 潘乐乐	荻花瑟瑟此回眸，斜日云涛起灭秋。一种伤心吟不得，断红无数打船头。
夜起江上吸烟作	[当代] 潘乐乐	我执水湄之冷香，倚天欲彻夜苍茫。生如微火愁如海，只照蓬山梦一场。
市中买乾花插瓶，口占一绝	[当代] 潘乐乐	万树千枝事可嗟，生香弹指已天涯。风乾刹那成追忆，难护人间薄命花。
江上吸烟作	[当代] 潘乐乐	为谁侘傺伫江风，渐作氤氲隔冷红。一缕相思轻绕指，无端明灭雨声中。
城中口号	[当代] 潘乐乐	高楼层叠去来车，举世腾驰望不遮。惘惘穿街灯影沸，万人如海我如槎。
重过文峰塔	[当代] 潘乐乐	百尺浮屠旧莽苍，风云倦眼阅沧桑。只今枯影涛声里，共我无言立夕阳。
春日湖滨偶得 其三	[当代] 潘乐乐	村前白鹭步平沙，溪上风微燕子斜。钓罢船头无纸笔，蘸他春水画桃花。
春日湖滨偶得 其二	[当代] 潘乐乐	恰恰流莺竹里啼，绿阴满径闭疏篱。牧童嬉闹归来晚，各插野花三两枝。
春日湖滨偶得 其一	[当代] 潘乐乐	杨柳娟娟二月风，渔歌隐约板桥东。篱边一曲清如酒，烂醉桃花照影红。
湖上杂诗 其七	[当代] 潘乐乐	频年已不记春秋，自放闲身逐水流。一卷一箫红树里，白鸥访我到船头。
湖上杂诗 其六	[当代] 潘乐乐	结庐湖畔好哦诗，篱落萧疏睡起迟。一榻红笺一壶酒，此情惟与鹭鸥知。
湖上杂诗 其五	[当代] 潘乐乐	青眼高歌人两三，流连山北复山南。平湖弥望葡萄艳，解缆身投大酒坛。
湖上杂诗 其四	[当代] 潘乐乐	篱外梅花发几枝，春来欲寄故人知。十年风雪苍颜换，惟有清香是旧时。
湖上杂诗 其三	[当代] 潘乐乐	偏从谪后得诗多，始信嵚崎属老坡。江海十年归一棹，鼠肝虫臂奈吾何。
湖上杂诗 其二	[当代] 潘乐乐	海色天风壮我心，龙蛇夜夜伴孤吟。虫沙万劫无颦笑，一月升空彻古今。
湖上杂诗 其一	[当代] 潘乐乐	入世天教作楚狂，放舟载酒本寻常。遥怜十万华灯下，百岁生如百战场。
口占一首	[当代] 潘乐乐	浑浑天地侧身过，潘鬓几回轮转皤。入世当年先一笑，抵他人海泪滂沱。
客舍夜闻伯元兄鼾声不止，余梦呼而起	[当代] 潘乐乐	梦中恐怖忧天堕，历历山河动劫灰。我起惟闻鼾四壁，一呼长夜做惊雷。
谒阆中张桓侯祠	[当代] 潘乐乐	龙蛇大陆起纷纷，百战玄黄落日曛。劫后河山英物少，停车只拜汉将军。
安心	[当代] 潘乐乐	安心处处是吾家，一卷残书日又斜。小院野塘人不到，红蜻蜓抱碧丝瓜。
过苍溪县渡有同行赵公雪涕	[当代] 潘乐乐	无恙河山旧战场，虫沙抚迹感茫茫。潸然不是新亭泪，各洒嘉陵送夕阳。
新疆邓世广先生旅蜀途中得佳弟子四，有诗记之，敬步其韵以贺	[当代] 潘乐乐	百代风骚事岂空，海天寂寞气难穷。壮哉一纛昆仑雪，只手培兰到蜀中。
春暮旅蜀，次苏俊兄韵	[当代] 潘乐乐	一梦春深泪眼中，蔷薇斜日可怜红。河山久坐成狼藉，起灭无端付水东。
都门绝句	[当代] 潘乐乐	万花如雨瘗红墙，梦断沈霾待海桑。莫更春明嗟故事，倚栏容易又斜阳。
感事再用前韵	[当代] 潘乐乐	难因集蓼毖桃虫，萎绝群芳梦倏空。落日枯枰人惘惘，万山啼鴂刺江风。
江上口占再用前韵	[当代] 潘乐乐	山莽莽兮斜日悬，美人遥隔水云边。槎无多路归无计，看堕荼蘼又一年。
春夜吸烟口号	[当代] 潘乐乐	海天梦寐作春寒，寂寞枯枰付倚栏。焚我心尘香一缕，微茫来破夜如磐。
感怀集清后诸家句 其四	[当代] 潘乐乐	混迹流随举世波，不堪双鬓自蹉跎。痴儿只有伤春泪，青史青山入梦多。
感怀集清后诸家句 其五	[当代] 潘乐乐	青山如旧叶皆秋，倚杖看云片片愁。十一年来春梦冷，天涯从此倦登楼。
感怀集清后诸家句 其六	[当代] 潘乐乐	细雨疏华自掩门，石床临水坐朝昏。人生过处惟存悔，半是啼痕半墨痕。
感怀集清后诸家句 其三	[当代] 潘乐乐	风叶秋深各自知，昏灯掩卷不胜悲。残宵谁待东方白，独立苍茫但咏诗。
感怀集清后诸家句 其二	[当代] 潘乐乐	瞑抛经卷偃胡床，百罹乘秋竟作狂。独自听钟兼听水，五更虫语一灯凉。
感怀集清后诸家句 其一	[当代] 潘乐乐	玉箫愁倚百年歌，如此沉沉朝暮何？怕向天涯舒倦眼，江湖侠骨恐无多。
车中口占简无为县马春	[当代] 潘乐乐	孤怀举世竟谁论，来向弥天暮色昏。呼起龙蛇惊大泽，一车风带乱云奔。
登狼山支云塔	[当代] 潘乐乐	天末云垂孤塔支，乱松斜日照深悲。横流将尽飞涛白，坐记蓬莱清浅时。
扬州奠史阁部祠	[当代] 潘乐乐	残局撑持挺此儒，我来雨迸冢边孤。河山血火前朝事，能祭忠臣只逆胡。
岁末口占	[当代] 潘乐乐	独坐云寒未晓天，更谁歌泣动冰弦。罡风一夕春红乱，寂寞河山五百年。
南湾	[当代] 潘乐乐	水莽山荒我复来，停车野店坐风埃。廿年江海成春梦，却恨斜阳到酒杯。
请辞市局职获准，即驱车赴南湾道中口占	[当代] 潘乐乐	夕阳此去即天涯，归我馀生付野槎。遁世学禅都不是，涛惊石怒见孤车。
抵南湾海事所	[当代] 潘乐乐	颓瓦欹梁落日边，一车水畔梦如烟。村头老吏迎无语，赌酒当时各少年。
湖村即景	[当代] 潘乐乐	一溪绿荫护前滩，著个村翁坐竹栏。藤几清茶啜长日，哪知人海有风澜。
夏日偶成	[当代] 潘乐乐	人海曾经更不群，孤车驮梦散如云。归来坐对湖山寂，一任残天劫火焚。
偶成	[当代] 潘乐乐	粉墙丛竹淡无埃，一角朱栏出古槐。疏雨门前白荷动，隔篱邻叟送鱼来。
口占	[当代] 潘乐乐	剩有沙鸥数点飞，石栏桥畔昔人稀。柳阴撑出孤舟小，白发斜阳缓缓归。
青柠檬酒店工程日急，归城道中口占	[当代] 潘乐乐	此去风埃千万山，一车踽踽暮云斑。重来旧侣知多少，记取沙鸥夕照间。
冬夜独奔合芜高速，下半汤道中口号	[当代] 潘乐乐	林奔山黑冻云遮，若有人兮江海涯。一段奇愁销不得，街灯如雪扑孤车。
大雪车中吸烟作	[当代] 潘乐乐	华年如此指间轻，独往苍茫百感成。天末故人如梦我，一车梅堕雪无声。
青柠檬酒店工地口号	[当代] 潘乐乐	人海栖栖构一楼，残阳欲堕暮云稠。中年身手销将尽，倚槛湖山浩荡秋。
口占	[当代] 潘乐乐	我来披雪塔峥嵘，我去山深乱木横。伴我去来孤月照，车前花堕两三声。
口占	[当代] 潘乐乐	长街阒寂夕阳斜，簌簌飞红到一车。动我奇愁言不得，数声涕泣总天涯。
无题	[当代] 潘乐乐	梦倚湖山第几楼，春寒桥上记前游。絮飞红乱今无主，归去斜阳燕子愁。
戏成	[当代] 潘乐乐	识字功成摇笔忙，侏儒跳跃正披猖。街边童子前身是，帝岂衣哉吾岂狂。
归鲖城拜祖父墓	[当代] 潘乐乐	一冢深眠麦地黄，无声弃我任他乡。燕归椽坏栖何处，梦里乘肩红薯糖。
入寨	[当代] 潘乐乐	豕突狼嗥破我门，天荒海涸灭无痕。孤车驮梦归谁识，剩倚残阳剔断垣。
辞故乡	[当代] 潘乐乐	去去车孤麦地黄，桑榆一线渐迷茫。平原莽荡愁无著，解送愁人只夕阳。
自合肥归巢误入合宁高速，即驱车之滁州琅琊山，得诗三首 其二 独登琅琊山顶会峰阁	[当代] 潘乐乐	危楼独立石嶕峣，只恨生迟来寂寥。一啸松风斜照里，群峰奔到怒如潮。
自合肥归巢误入合宁高速，即驱车之滁州琅琊山，得诗三首 其三 醉翁亭	[当代] 潘乐乐	剩对残碑苔迹青，醉翁操绝更谁听。数声啼鸟游人散，落日苍茫坐古亭。
自合肥归巢误入合宁高速，即驱车之滁州琅琊山，得诗三首 其一	[当代] 潘乐乐	处乎材与不材间，偷得林亭半日闲。歧路生涯亦何悔，一车随意入名山。
余国松世叔短信示所著《马辩》文，深肯其说，读毕戏成一首	[当代] 潘乐乐	力能识字即牢骚，久断知音泣二毛。天马腾骁谁可遏，一空世上九方皋。
归车过阜师院大门怀赵景庵丈，景丈美术教授，先太祖弟子。吾幼时，丈尝寻访家父，述太祖事迹甚详，今殁久矣	[当代] 潘乐乐	丹青劫火久寥寥，剪纸川原不可招。记得江湖逢对泣，白头灯影说前朝。
寄瑶台湾	[当代] 刘雄	蜀浙迢迢偶一逢，无端羁旅更朝东。新来略少相思信，鱼雁殊方价不同。
桂湖雅集	[当代] 刘雄	吹香水榭荷钱叠，揖客春风柳眼青。但得会心何必远，桂湖觞咏即兰亭。
送无想斋离杭	[当代] 刘雄	尊酒论文已恨迟，今年却赋送君诗。他时回首谁堪忆，春有樱花秋木犀。
次韵答无想斋	[当代] 刘雄	暂止栖乌锦里居，杜门避世老僧如。伤心难遣唯凭梦，遮眼何须更要书。
火车夜过北碚口占	[当代] 刘雄	夜幕垂垂心旆悬，当时负笈白云边。一车如梦重经过，无觅韶光与少年。
答李瑞兄赠诗	[当代] 刘雄	佳人已杳剩横塘，行李惟携旧阮囊。竟与少年同负笈，羞看鬓上数茎霜。
车上昏昏，睡而复醒，和乐乐兄	[当代] 刘雄	摇梦轻车犯暮寒，人生如狱少枷栏。残春又老风尘里，空想归来钓石盘。
答故人问	[当代] 刘雄	唯将泡面作三餐，无火蜗居倍觉寒。大雪拥门人未出，如今真个似袁安。
顿悟	[当代] 刘雄	浪说绮怀当日心，登徒何似尾生真。历千情劫终成悟，眼底从今只一人。
旅途	[当代] 刘雄	又逐飙轮事薄游，昊天高迥野云悠。平畴极目斜阳外，红似相思绿似愁。
补送老袁之京	[当代] 刘雄	清秋好景正宜行，我向西湖君向京。莫问长安柴米价，如今最贱是书生。
宿酲未消，起视窗外，髡木经风，寒鸟呼人，黄叶满地	[当代] 刘雄	一年萧瑟到今晨，得托浮身胜薄云。莫笑书生百无用，杯中事业正加勋。
偶感	[当代] 刘雄	九仞为山岂必成，世间事事费经营。已征远梦三千里，忽觉敲门剥啄声。
雨夜	[当代] 刘雄	泥人短梦兼长梦，为客今年作去年。唯有零星檐际雨，偶将木石化缠绵。
早发	[当代] 刘雄	生无根蒂住无方，车发渝州夜未央。拳曲厢中似行李，一般打叠到绵阳。
缙云山	[当代] 刘雄	髫龄曾上缙云顶，物是人非二十年。负笈何期此山下，为珍旧梦不重攀。
即事	[当代] 刘雄	一宵旧梦叠新梦，四外蝉声间鸟声。晨起楼头闲倚望，谁家红袖作汤羹？
题《蜻蜓小憩图》	[当代] 刘雄	不向美人头上立，偏从湖海浪中浮。点破碧波三万顷，老荷尖上暂悠悠。
杂感	[当代] 刘雄	壮不如人恨若何？屠龙术就竟蹉跎。长红小白春满眼，且向旗亭学醉歌。
偶感	[当代] 刘雄	蛮触交争寄蜗角，是非颠倒看人寰。释迦灭度耶稣死，孽海茫茫欲渡难。
李商隐	[当代] 刘雄	襟抱平生知未开，独从蜡泪认寒灰。可怜香草美人意，却作章台走马猜。
往学校食堂午饭	[当代] 刘雄	大似阇黎饭，循钟到上方。交柯筛日影，时得落衣裳。
英语考试戏咏	[当代] 刘雄	蝌蚪联绵卧，娵隅拨剌鸣。平生持直道，不解重横行。
情人节次韵黄仲则感旧杂诗赠瑶四首 其四	[当代] 刘雄	欲书奇遇恨无才，佳节题诗倩汝裁。缘结师徒心互许，事经桑海首重回。崎岖蜀道艰初会，潋滟西湖怅后来。自愧当时二三德，连环未解竟成哀。
岷社桂湖雅集分韵得筵字	[当代] 刘雄	荷将喜信满湖传，照眼湖光逼绮筵。万柄亭亭遮碧暗，千葩濯濯耀红鲜。低吟惯送时如水，高会相酬酒似泉。已见坫坛苏正气，会除魔怪换新天。
情人节次韵黄仲则感旧杂诗赠瑶四首 其一	[当代] 刘雄	铭心镂骨旧绸缪，数载相知半乐愁。缘浅至今违合卺，情深自昔积离忧。春回不染经霜鬓，梦断还凝望远眸。唯托微波通款曲，每过银汉晓星流。
情人节次韵黄仲则感旧杂诗赠瑶四首 其二	[当代] 刘雄	清宵长是理琴丝，弹到参横月落时。听曲何殊听情语，寄诗权当寄花枝。经年首疾都因我，往日心伤且置之。碧海青天知最苦，阑干倚遍但相思。
情人节次韵黄仲则感旧杂诗赠瑶四首 其三	[当代] 刘雄	哀乐中年淡利名，犹坚旧约誓三生。从来独行难谐俗，肯为群咻便负情。顽铁饱经炉火炼，精禽终望海波平。多歧世路何须择，碧落黄泉也共行。
次韵刘梦芙老师春寒八首 其八	[当代] 刘雄	喧嚣初罢夜方迟，庭树受风犹动枝。暮景飞腾过四十，穷途落拓剩歌诗。厌看屏里承欢会，静俟寰中拨乱时。胡运何曾百年久，暂教君子处明夷。
次韵杨启宇老师霓裳	[当代] 刘雄	窃国王侯居上头，看他歌舞几时休。虽娴言语元鹦鹉，纵着衣冠只沐猴。率兽食人犹颂德，夸多斗靡不知羞。可怜咫尺荣枯异，尚有哀鸿遍九州。
同咏馨游杜甫草堂	[当代] 刘雄	我住西郊近草堂，君来海上借空航。先生塑像垂头苦，游女梅花点额妆。万古留名知底用，当时填壑虑身亡。好春且共人行乐，莫学呕心投锦囊。
次韵刘梦芙老师春寒八首 其七	[当代] 刘雄	一年灯火返家迟，院落梅花发几枝？聒耳车厢下里曲，赏心行箧两当诗。田塍渐有青春意，鸥鹭最怜翩舞时。世网未抛真气索，何当一舸逐鸱夷。
次韵刘梦芙老师春寒八首 其五	[当代] 刘雄	吟髭捻断恨思迟，选句差同雀拣枝。才力难堪丈人敌，心魂用破七言诗。望洋更叹澜翻候，刻烛深愁火急时。却羡养生钦白陆，不争奇崛就平夷。
次韵刘梦芙老师春寒八首 其六	[当代] 刘雄	检点平生入睡迟，宵深相伴只灯枝。向来懒惰成何事，依旧痴顽恋古诗。天下滔滔趋利日，定中寂寂面墙时。不甘梦想频颠倒，删尽空花到简夷。
次韵刘梦芙老师春寒八首 其四	[当代] 刘雄	同尽百年争早迟，休伤未得碧梧枝。卷怀堪效蘧公志，疾恶犹传巷伯诗。倒置阴阳淆气候，会诛妖孽待天时。东君消息层冰泮，大道行看混夏夷。
次韵刘梦芙老师春寒八首 其二	[当代] 刘雄	寒深岁暮见春迟，乌鹊哀鸣更绕枝。不住光阴如过客，长留天地有真诗。填胸块垒唯凭酒，窃国王侯早趁时。礼乐衣冠俱扫地，却教华夏慕蛮夷。
次韵刘梦芙老师春寒八首 其三	[当代] 刘雄	新得阳和不厌迟，稍闻冻雀闹寒枝。黑貂已敝难赊酒，白屋虽贫尚有诗。往昔醉眠空度日，于今老大自哀时。相期进德终身事，浮世何须问险夷。
贺无想斋新婚	[当代] 刘雄	一别钱塘已六秋，还从微信话绸缪。抽身南国安桑梓，坦腹东床结匹俦。预想交杯成好合，不须斫地叹沉浮。伐柯竟得词章力，大似流红出御沟。
春寒	[当代] 刘雄	畏病中年罢酒卮，峥嵘急景更堪悲。闭门只似袁安卧，开卷还温杜甫诗。鹤语天寒如有待，乌头马角倘能期。冰山莫作崔嵬看，却恐同时玉石摧。
次韵刘梦芙老师春寒八首 其一	[当代] 刘雄	无心物竞任淹迟，但学鹪鹩借一枝。病后鲜欢新断酒，屏前排闷强裁诗。试从剥复运推日，伫看玄黄龙战时。天欲奇寒炼梅骨，更将恶草尽芟夷。
游黄满寨瀑布群	[当代] 刘雄	九月炎方亦郁蒸，探幽聊为洗尘腥。亭偎万折千回径，瀑幻银河白练形。自豁心胸迎爽气，还期江海寄虚舲。致身忠义真千古，旧事崖山石尚铭。
贺瑶生辰次黄仲则感旧韵	[当代] 刘雄	水复山重情未遮，初心尚可拟明霞。成言已付三生石，解语胜看二月花。此夜停云如结恨，当时梦雨记同车。玉箫长大韦皋老，怕照青灯鬓欲华。
将赴揭阳诗会次丘逢甲韵二首 其二	[当代] 刘雄	经年碌碌为谁忙，节近重阳气转凉。欲觅浮槎还海道，犹伤离恨限河梁。同音笙磬芝兰臭，异代风骚萸菊香。胜友如云真胜事，支郎重见眼中黄。
将赴揭阳诗会次丘逢甲韵二首 其一	[当代] 刘雄	平生初拟岭南行，梦里先闻海浪声。邹鲁流风存远峤，主宾高会此名城。珠玑盈斗惭文笔，衰病擎杯怕酒兵。想得炎方云日暖，恨无田地寄躬耕。
长假侍奇晋师富乐山	[当代] 刘雄	四年碌碌成弹指，重上绵州第一山。恃辇了知筋力减，分茶好共沐休闲。家鸡野鹜欣论定，春蚓秋蛇愧笔孱。归去书窗铺素纸，不须扰攘旅途间。
谒崇州陆游祠	[当代] 刘雄	沈园曾是旧行踪，又向崇祠吊放翁。绕榭不殊流水碧，飘茵犹惜石榴红。宦游千里淹巴蜀，诗卷常年纪雪鸿。归去先生劳梦忆，我思吴越亦相同。
蜀兰酒店席间诗友以“且食双鱼美，谁看异味重”分韵得看字	[当代] 刘雄	吟帜新张换旧坛，八方英彦共盘桓。坐间谈舌谁相敌，酒后诗肠欲比宽。湖海何年成后约，茗棋此夕续前欢。明朝携手崇州路，白塔青林得重看。
次韵杨公启宇贺四川省诗学会成立	[当代] 刘雄	饭颗山头太瘦生，谁知椽笔胜雄兵。草堂千载瞻遗迹，坛坫斯时起后人。忆昨妖云来滚滚，喜今翠柏更青青。英灵河岳重星聚，莫叹微茫少正声。
去岁得一联“岂敢燕台矜马骨，颇同安邑嗜猪肝”，今足成之	[当代] 刘雄	贫居早觉此心安，惟触流光感万端。岂敢燕台矜马骨，颇同安邑嗜猪肝。十年望去遽如许，千里归来春已残。世事乘除能几剩，好从黄卷觅清欢。
游井冈山大井	[当代] 刘雄	炊烟晨霭杳难分，卷幔风来绝俗氛。池底红鱼寒不动，沼中花鸭嘬还勤。已攀屋后多情树，未赠岭头无意云。如入羊求三径里，谁知当日此鏖军。
登滕王阁	[当代] 刘雄	滕王高阁大江浔，柳絮飞时一赏吟。金碧楼台迭兴废，苍黄岁序易侵寻。物华天宝难同昔，水鸟渔舟不异今。惆怅豫章迁蜀客，翻于此地是初临。
重游岳麓书院	[当代] 刘雄	半日匆匆此驻轮，十年旧梦待温存。林泉清净名山胜，殿宇深沉师道尊。惟楚有材成故事，斯文无地忍重论。更怜鬓影衣香杳，忆着前踪欲断魂。
参观北川地震遗址	[当代] 刘雄	何堪举目尽残垣，劫后初探老北川。傍路闲花得春气，埋坑万姓闭重泉。江流急处如含恸，祸到深时忍问天。柔脆刹那付风雨，无常纵会也凄然。
题瑶樱花照	[当代] 刘雄	连云蘸水绝纤埃，花下柔波滟滟回。委地他时休恨速，倾城今日共看来。自知浪漫平生在，那惜年华抵死催。更着美人能得气，临流倚石重徘徊。
参观建川博物馆	[当代] 刘雄	介石润之同一龛，人间直北看成南。大刀凛凛重斤四，小脚纤纤长寸三。众说坚强犹有豕，谁哀束缚已为蚕。如冰臣脑故难洗，阿庆嫂家从酒酣。
大学同学过访不见八年矣	[当代] 刘雄	叩门闻语故依然，见面倏惊腰腹便。我作先生餐苜蓿，君同姹女数金钱。倾杯如话前身事，分袂难期后会年。多少同窗共朝夕，犹胜一别再无缘。
学习有感	[当代] 刘雄	辜负春风二月时，学宫日闭锦城西。教师且任吹牛逼，羹饭还能饱彘蹄。但觉昏昏思早睡，不堪喔喔听晨鸡。衰颓怕减诗书兴，大别山头去蹋泥。
自题作书小像	[当代] 刘雄	不嫌笔墨尚差池，兴至还来对客挥。已下栖鸦污纸白，更成春蚓怯人围。风霜未改青衫旧，糠覈偏增皤腹肥。经月无聊淹锦里，清明又负一年归。
重游浣花溪	[当代] 刘雄	扰扰劳生暂息机，寻幽还向浣花溪。不殊风景添新蕊，未老山川认旧题。倚竹有思宜寂寞，乘流无定任东西。晚晴岂尽盘桓兴，灯火重城路欲迷。
自寿	[当代] 刘雄	纷纷世网密撄人，老大还惊两鬓尘。已逝韶华徒叹息，将来岁月莫逡巡。诗书有益微伤晚，富贵无缘且任真。门对清江时举步，飘飘更觉白鸥亲。
江头	[当代] 刘雄	漫步江头见牛矢，更听隔岸起牛鸣。相亲群鹭翩跹下，失伴孤凫彳亍行。缓急狭宽原不定，阴晴凉燠亦多更。参差乱石如龙卵，仿佛洪荒太古情。
人日次韵高寒贺杨公启宇华诞	[当代] 刘雄	归卧林泉濩落身，鲁连原不齿苏秦。已辜鬼谷安邦术，来作神州袖手人。说部沧桑留野史，诗坛旗鼓见云鳞。且凭觞咏永今夕，日月双丸从转轮。
江边	[当代] 刘雄	燕雀低飞掠浅滩，归来不似鹭鸥闲。春消木叶霜红色，苔作江波碧玉斑。卵石纵横妨弱足，鱼歌缥缈隔重山。原无远志甘小草，一任旁人嗤我顽。
本学期无课喜赋	[当代] 刘雄	忆昨晨兴被早霜，而今高卧恋衾床。陆机文赋得常写，杜甫诗篇免尽忘。未就买山成小隐，还期穷水泛轻航。青春好是闲中过，止酒翻思索酒觞。
新春简青云兄	[当代] 刘雄	未曾识面已知名，弱冠吟诗压老成。被酒京华劳细护，联床杭郡话深更。昔怜尘海沾微禄，近喜蓬山拥百城。寄语春申江畔月，照君离恨莫分明。
次韵高寒贺蔡淑萍老师七十初度	[当代] 刘雄	玉汝于成岂谢难，迩来稍喜得闲宽。风仪洒落如道韫，词笔温柔同易安。说项几曾遗后辈，诛邪真不负儒冠。从心所欲过七十，苍狗白衣还静看。
次韵咏馨兄岁晚有感	[当代] 刘雄	亡羊已识多歧路，更觉新年似旧年。破睡一瓯消日永，掩关万事让人先。袷衣初试棉稍替，梅萼徒开信孰传。诗兴近来零落尽，那思跃马到幽燕。
甲午仲夏桂湖雅集	[当代] 刘雄	桂湖六月景清嘉，初换积霖荷始花。接叶田田隐楼阁，流波活活养鱼虾。赏碑访墓身如梦，忧世伤生酒继茶。半日偷闲为小聚，又成蓬转逐生涯。
齿疾	[当代] 刘雄	未尝梅子已留酸，唇在依然觉齿寒。漱石孙郎真左计，燃犀温峤竟先殚。珍馐空负馋涎滴，素食全因牙力残。事异韩公叹摇落，谁知骈拇是忧端。
重阳后一日次韵老杜九日蓝田崔氏庄	[当代] 刘雄	鹪鸟巢枝已觉宽，平居爱日且为欢。卧游恰称将军腹，寡学真惭博士冠。近理琴书自宜老，时当霜露未成寒。重阳不作登高计，只作寻常驹隙看。
崇州雅集	[当代] 刘雄	携来胜侣此闲行，解意天公忽放晴。古镇长沟流月色，农家小院涌波声。好鹅弄墨全无用，射箭投壶谢未能。早似山僧成坐忘，独辞杯勺愧难胜。
雨中金顶	[当代] 刘雄	绝顶倚藤天半风，雨中金像望朦胧。佛光未睹当头处，神色犹惊失足中。如幂云烟亘今古，转蓬身世浪西东。何当去执成无漏，照见多生五蕴空。
次韵答宿莽兄	[当代] 刘雄	名场袖手更云何，倘得一廛那望多。同是双鱼多梦幻，便将六载付蹉跎。白山黑水君方去，秀句瑶章我独磨。近日观空成槁木，已无心绪作盘涡。
次韵答从山兄	[当代] 刘雄	握手杭州觌面初，情亲网上迹还疏。已娴海内鸱夷术，未废箧中山谷书。子夜论诗兴难尽，明朝挂席意何如。文才一石君占八，漫说长安不易居。
七夕寄瑶	[当代] 刘雄	妄身观罢馀何物，触绪欢哀不了情。此日等闲过七夕，他年耐久许三生。悬知沉疾难求药，已外浮云更忆卿。未阻重山奏流水，好将密意付银筝。
新赁屋山中	[当代] 刘雄	问舍求田计已虚，壮年依旧野僧如。幸能避雨椽中住，便可看云岭上居。喔喔荒鸡戒寒夜，星星草树缀前除。差堪一事慰贫病，家具犹饶四壁书。
联谊会后却寄	[当代] 刘雄	晨星相望各他乡，偶合萍踪聚一堂。已分刘伶长日醉，倘容杜牧暂时狂。卮言且向尊前涌，猛志还从梦后凉。剩有清欢供追忆，不将陈迹付沧桑。
调莫大新婚	[当代] 刘雄	纷纷前事等浮云，不惑之年判幻真。少入青城空问道，壮逢红粉欲回春。画眉元是画符笔，眼里真成梦里人。从此不甘为痛饮，洞房深处似桃津。
情人节次韵黄仲则绮怀赠瑶十六首 其十六	[当代] 刘雄	坎止流行任自然，情深难遣却妨仙。尚望萧史成双隐，未及希夷只独眠。已负前期为后约，忽惊去岁是今年。近知宇宙元空相，不畏羲和快着鞭。
次韵慰无想斋赋闲	[当代] 刘雄	犹记花时共酒杯，还嗔衣服污苍苔。不堪奔竞徇长物，归去山林为散才。入眼缥书真至乐，抽身华屋又何哀。他年锦里相思处，可有子猷乘兴来。
瑞鹧鸪 初春夜雨偶占	[当代] 赵文漪	雨横风狂忆上京。遥知城外已三更。卧看玉转珠流急，似听铜琶铁板声。茉莉香浓传隔座，葡萄酒美饯行旌。何当再剪西窗烛，共话春江夜雨情。
与子同车往南岳	[当代] 裴涛	与子同车去，道路阻且颠。子说子欲眠，散发倚我肩。我虽斜肩坐，腹中疾如煎。究竟存何想，相思况隔年。无寐原无梦，何梦竟生悲。我亦青衿湿，不知子梦谁。我如有所忆，子如有所思。一时俱不语，两两坐如痴。子言卜姻缘，我言卜事功。南山秋风里，同拜大王宫。两封姻缘卦，否泰各不同。我亦多情者，不在子念中。道路颠且阻，与子同车归。暮夜长沙市，天寒行人稀。解袍脱相授，著子旧织衣。旧衣何足贵，与子终相违。
乌螺	[当代] 裴涛	激浪成空响，乌螺变白鳞。螺中住者谁，沧海之沙尘。流光弛若转，风烟累有痕。大千息于内，万古为一轮。来数螺上纹，纹理遗恒温。生命如恒在，生灭如夕晨。晨夕替何频，往返若渡津。看彼滩上螺，粒粒垒高坟。
思远人	[当代] 裴涛	朝渡汉之南，暮宿宜都市。昔有远行人，睽阔隔千里。千里胡为遥，念念隔一纸。远人今时归，千里来何驶。相逢若为言，相逢徒悲喜。妾如江上山，君若山前水。山花红如昨，江水流如此。山或为水倾，水不为山止。妾闻异风俗，可以迁橘枳。妾问君如何，君诺轻生死。生死虽可轻，来日何可俟。未若将来心，请自今日始。
拟古辞	[当代] 裴涛	昨日如何日，白马谢家桥。今日如何日，壁间苦心蕉。折花歌一曲，买酒共一宵。就我求一誓，沧海持一瓢。花落歌尘散，酒醒乐寂寥。耳中双锥响，沧海何迢迢。君欲别我时，我啼君亦悲。君所慰我者，都知是托辞。白马缓着鞭，赠君以青丝。怀丝同怀我，惟君勿轻离。君问我所欲，我欲君亦知。君去我思君，愿君亦相思。别时日薄寒，别时泪初潸。欲语能何语，执手道平安。别后几忘餐，别后瘦如兰。我能同蒲苇，君或匪石磐。我心深似海，君心隔远山。余生可消磨，都是旧时欢。春来溪水深，秋来溪水浅。日日读君书，字字蚀难辨。愿君衣常暖，愿君身常健。思君写君名，盈盈积数卷。归路石生苔，去路石生藓。来看君归处，眼中生厚茧。
感时十首 其十	[当代] 裴涛	新棋局局垒孤坟，如是我闻如是闻。袖手人间无限事，漫天花雨落纷纷。
四哀歌	[当代] 裴涛	汝或登我堂，汝或求我浆。如何同蹇拙，流转到他乡。黄昏闹市里，一曲碾我肠。曲中意如何，其意久低昂。似说生平事，寒如阶上霜。如霜又如露，说道也茫茫。此曲何时终，有人立其侧。未惯弓弦音，已惯烟尘色。我技良未佳，胡为君袖湿。君或失意人，失意无南北。感我区区怀，何必曾相识。与君俱无言，一时归沉寂。听者如未闻，见者如未睹。行人过纷纷，独坐人稀处。阅人亦多矣，多过长亭树。偶然逢其怜，偶然逢其怒。余者各匆匆，零星或一顾。彼此皆漠然，一朝又一暮。见子于桥侧，见子于河滨。见子于风雪，见子于千门。天地虽云阔，何能置子身。见子之奔突，见子之逡巡。见子之狂喜，见子之病贫。生命总游离，相对如微尘。
感时十首 其七	[当代] 裴涛	大野春风绿到门，昭昭日月觉昏昏。于今颂圣无新意，只把愚民报党恩。
感时十首 其八	[当代] 裴涛	行行歧路满风尘，木偶无知百代身。耳畔一声狮子吼，也难惊醒梦中人。
感时十首 其九	[当代] 裴涛	十方地狱恐无凭，万象看来火与冰。釜底游鱼居盛世，尚能忍死即中兴。
感时十首 其四	[当代] 裴涛	翻天覆地慨而慷，镰斧犹能泛夜光。当日割开新世界，如今世界复昏黄。
感时十首 其五	[当代] 裴涛	一党国生三代表，八荣耻教几狂夫。圣朝大雅传今日，尚赖东邦德不孤。
感时十首 其六	[当代] 裴涛	自古楸枰争一先，触蛮搏利造新编。桥头新授痴儿计，迷信人生两百年。
感时十首 其三	[当代] 裴涛	也有相思梦未成，满天风雨已消声。渐知海上如磐夜，一点孤光看不明。
感时十首 其二	[当代] 裴涛	东风压倒了西风，岁岁从来称大同。例许小民歌盛世，如今犹是主人翁。
感时十首 其一	[当代] 裴涛	一寸夕阳看已无，避秦去处岂堪虞。哀君不幸生中国，海上犹存士大夫。
悼中华诗词学会孙轶青老会长	[当代] 蔡淑萍	两载卧病榻，分秒逝流光。哲人失意识，思念每心伤。情不忍公去，奈绝回天望。公今得自由，英灵九重翔。诗词如江水，源远而流长。继承开新面，吟坛百卉芳。敬公沥心血，知公尚牵肠。回看中华地，大纛正飞扬。
和启宇《霸王坟》	[当代] 蔡淑萍	末路英雄死亦难，江东遥望愧无颜。战之罪也焉知过，时不利兮徒怨天。八载刀兵逐秦鹿，十分厚黑逊刘三。头颅一掷功仍伟，暂免苍生血火煎。
无题	[当代] 蔡淑萍	城市多高楼，层层复叠叠。不识邻者谁，窗户每相接。教人慎言笑，不敢声遽发。声高扰四邻，颇为人不屑。西邻有娇女，年可十二三。美目清如水，束发才过肩。常见晨与昏，低首坐窗前。想知课业重，读写不稍闲。今朝知何故，娇女忽大哭。双手桌上拍，双脚地下蹴。阿母急抚肩，阿父眉轻蹙。乖女快噤声，齐声低语嘱。此情令我感，不觉湿双眸。羡女少拘谨，偶然得自由。我岂无可喜？我岂无可忧？喜忧难形色，怎堪为尔俦！夜梦返山林，山花满幽径。鸟啼绿树颠，涧波如鸣磬。忘形二三子，清歌杂高咏。一哭还一笑，窗白人已醒。
丙子秋，与亚平斗全同登黄鹤楼作	[当代] 蔡淑萍	黄鹄峙崇楼，辉煌炫我眸。千年留胜迹，三楚毓风流。梦系汉阳树，心倾鹦鹉洲。髫龄读崔颢，神往渺难收。夙愿何时遂？飘零无日休。更闻几兴废，多舛等罹忧。嘉会高朋至，相邀偿胜游。临风生远志，倚槛听歌讴。万物经流变，白云自悠悠。于兹挥手别，长忆汉皋秋。
俯瞰小龙潭露天煤田二首 其一	[当代] 蔡淑萍	地火焚馀如墨身，当初莽莽接流云。沉埋万世方今用，此是栋梁难死魂。
滇越铁路百年赋三首 其二	[当代] 蔡淑萍	滇缅路曾同克艰，苦撑南国半河山。火燃血洗运输线，铁骨钢梁腰不弯。
滇越铁路百年赋三首 其三	[当代] 蔡淑萍	尽历沧桑证百年，凭临人自感千端。渐归岑寂杂悲喜，史页新书又一篇。
滇越铁路百年赋三首 其一	[当代] 蔡淑萍	跨壑穿林度乱山，曾经鸣笛动南天。而今筑路人安在？双轨铮铮铁尚寒。
大草坪晚会	[当代] 蔡淑萍	温润芬芳大草坪，团团围坐晚风轻。主人歌舞娱佳客，不记宵深到几更。
南洞暗河泛舟	[当代] 蔡淑萍	钟乳石垂波影寒，小船迤逦向其间。舟子随心诌故事，远人神醉赏奇观。
灵芝湖听彝族姑娘歌唱	[当代] 蔡淑萍	想见林遮云雾封，居家苍莽大山中。放歌一曲原生态，如听松间涧上风。
云窝寺相思树	[当代] 蔡淑萍	三百年前谁植此，风霜雷电不能死。良人征战几时回，看取殷殷红豆子。
宜宾行七首 其四 锁江石	[当代] 蔡淑萍	锁江石上最堪伤，叹汝天教宜锁江。铁索已沉铁桥架，镇牛谁解惜悲怆！
宜宾行七首 其六 游蜀南竹海	[当代] 蔡淑萍	每临竹海每神驰，不是文同三两枝。一夕欲留焉可得，无端遣我久相思。
宜宾行七首 其三 黄庭坚流杯池	[当代] 蔡淑萍	山阴遗绪叹戎州，辜负前贤胜迹留。一睹酒神山上赋，只堪懵懂作闲游。
宜宾行七首 其二 晨登翠屏山	[当代] 蔡淑萍	有峰毓秀翠如屏，有客披襟快一登。也为曾经多郁结，爱他豪放喊山声。
宜宾行七首 其一 与诸友水东门品茗	[当代] 蔡淑萍	层峦绕郭大江流，闲坐城头茗一瓯。散漫春风无管束，天西隅到海东头。
苍溪吟草  其四 杜甫放船石	[当代] 蔡淑萍	青青磐石立江干，遥忆公曾此放船。惜我今来春欲尽，一弯瘦水不看看。
苍溪吟草  其六 “寻乐书岩”石室中有滴水泉，主人为汲泉水一瓶	[当代] 蔡淑萍	石室深幽嵌半山，镌书刻画走云烟。主人遗我灵泉水，冰比清莹露比甘。
苍溪吟草 其五	[当代] 蔡淑萍	拔地擎天霜叶青，偏教妩媚眼中生。只因曾识放翁面，金铎鸣如军乐声。
苍溪吟草  其三 杜工部送客亭	[当代] 蔡淑萍	风雨千年剩此亭，斜阳短碣不胜情。眼前山水皆诗意，工部清吟何处听？
苍溪吟草 其二	[当代] 蔡淑萍	非从世外访桃源，屋舍田畴果木环。记得当年风雨里，故园无此好溪山。
初学上网	[当代] 蔡淑萍	惯听众口颂天恩，忽见微词纷杂陈。茫然四顾浑不辨，孰为虚拟孰为真？
苍溪吟草  其一 参观元坝镇将军村、陵江镇玉女村	[当代] 蔡淑萍	来访将军玉女村，粉墙青瓦绝纤尘。梨花树下翁迎客，犹识当年旧使君。
元宵日访青白江桃花沟，时桃李小蕾初含	[当代] 蔡淑萍	来访桃花未绽时，爱春深意报君知。枝头小蕾若知己，明日还余万树诗。
游览秀山历史文化公园	[当代] 蔡淑萍	山真可掬小如园，文史其名得便难。一步一趋昔贤迹，遂教秀色镇南滇。
参观帽天山国家地质公园	[当代] 蔡淑萍	到此何须说海田，飞星一夕或三迁。些些印迹留于石，倒转时空几亿年。
戊子秋应邀参加《中华诗词》玉溪笔会并作发言	[当代] 蔡淑萍	三番人到彩云南，秋色如春曾旧谙。今日平添无限意，为倾心曲作长谈。
象山之麓晚眺抚仙湖	[当代] 蔡淑萍	斜晖脉脉水盈盈，水拍晖摇山色青。数点渔舟望渐渺，轻烟一抹是归程。
戊子中秋，园中小桂数株花开如簇，远胜去年	[当代] 蔡淑萍	高未及人枝叶苍，明黄嫩蕊吐醇香。月中桂影太飘渺，不似吾家映碧窗。
病起	[当代] 蔡淑萍	小园学圃树芳菲，自理三餐自浣衣。架上诗书新检点，可怜两载久相违。
无题	[当代] 蔡淑萍	柳下渠边何所思，晚风吹面月来迟。市尘渐远人家静，灯影波声似旧时。
地震组诗  其九 五月十九日夜避馀震露宿街头	[当代] 蔡淑萍	纷纷心事理无端，长夜街头风尚寒。卧看昏黄一轮月，知它怎样看人间？
地震组诗  其十一 电视报道唐家山堰塞湖可能溃坝	[当代] 蔡淑萍	摇摇一坝锁汤汤，忍见灾民雪上霜！却忆库成三峡日，万人欢庆独彷徨。
地震组诗  其十三 唐家山堰塞湖解除警报感赋	[当代] 蔡淑萍	移民排险废眠餐，终导悬湖万顷澜。穿谷环山洵美水，奈何一堵即成患！
地震组诗  其六 致大地母亲	[当代] 蔡淑萍	赐我以生挚爱深，何期一怒巨灾临！自然奥秘终当解，子孝亲慈不似今。
地震组诗  其八 哀悼日感怀	[当代] 蔡淑萍	汽笛长鸣旗半垂，痛伤民命挽难回。当时不合时宜语，今到眼前偏更悲。
地震组诗  其五 致龙小霞	[当代] 蔡淑萍	旧文细读颇惊心，规律原来可探寻。解读自然思缜密，红霞初起瞩望深。
地震组诗  其三 致国际救援者	[当代] 蔡淑萍	此日天涯真比邻，驰援万里意弥真。山摇海啸共休戚，同是地球村里人。
地震组诗  其二 致救援人员	[当代] 蔡淑萍	河已塞兮山已摧，救亡誓与死神追。三军将士白衣使，一线生机力挽回。
步韵贺世广剑阁收徒	[当代] 蔡淑萍	广宇澄明百虑空，蜀山万叠兴无穷。风光弥眼皆诗意，都在先生指顾中。
地震组诗  其一 致温总理	[当代] 蔡淑萍	第一时间履险来，救民绝境万难排。抚孤欲滴盈眶泪，勇者之风仁者怀。
汉中行草 其九 勉县谒马超墓	[当代] 蔡淑萍	红氍毹上识雄豪，神武英年白战袍。于今剩此一抔土，碧水青山慰寂寥。
汉中行草 其十 城固谒张骞墓	[当代] 蔡淑萍	我亦飘零至绝域，凄惶曾下万行泣。思君丝路凿空蒙，猎猎旗飞漠风疾！
参加四川诗词学会十九年	[当代] 蔡淑萍	沐风沾露记前尘，学做诗还学做人。心事浩茫无寄处，长歌短句但唯真。
汉中行草 勉县武侯祠，以沙盘彩塑再现诸葛亮治蜀北伐重大事件，有“发展经济”一章，参观至此，不觉驻足良久 其八	[当代] 蔡淑萍	未尽雄才叹此章，织丝殖谷劝农桑。蜀民纵不怨征伐，国弱民疲大计亡。
汉中行草 其七 勉县谒武侯墓	[当代] 蔡淑萍	墓草青青桂木苍，二千年尚发幽香。为君尽瘁酬三顾，辜负南阳旧草堂。
汉中行草 其六 望汉王山	[当代] 蔡淑萍	汉王山上西风急，十万貔貅拥战旗。一页风云今不在，偶闻农舍午时鸡。
汉中行草 其五 观筹笔驿新立石碑	[当代] 蔡淑萍	临表无言心欲泣，中宵灯火犹传檄。今来剩此一通碑，伫听滩声似叹息。
汉中行草 其三 广元凤凰楼	[当代] 蔡淑萍	嘉陵驿路两悠悠，人物山川古利州。恰似北翔回首处，客来争睹凤凰楼。
汉中行草 其二 剑门关怀姜维	[当代] 蔡淑萍	化石千年目未瞑，将军坟上草青青。可怜空据雄关险，独木焉支大厦倾！
汉中行草 其一 过剑门	[当代] 蔡淑萍	七十二峰列翠屏，唐松汉柏入眸青。轻车一日驰千里，不及骑驴细雨行。
听人说俞伯牙碎琴事	[当代] 蔡淑萍	当时曾碎伯牙琴，只谓钟期难再寻。流水高山依旧在，不谙造化是知音！
步盛元赠诗韵告返家情形	[当代] 蔡淑萍	今来不识自家扉，儿女迎门叹久违。独立小园增百感，腊梅一树待人归。
黄山飞来石	[当代] 蔡淑萍	天外来踪不可寻，身环岁月旧烟云。苍穹浩渺望难极，谁是大千真主人？
千岛湖记游     其四 蝴蝶飞上游轮甲板	[当代] 蔡淑萍	水阔天高一色蓝，遥山已在有无间。浪花虽美终非蕊，蝴蝶从何飞上船？
千岛湖记游     其三 游千岛湖	[当代] 蔡淑萍	环湖山在白云间，心逐清波次第宽。如此天光如此水，几疑身不在人寰。
千岛湖记游     其二 梅峰俯瞰千岛湖	[当代] 蔡淑萍	浩渺烟波翡翠盘，葱茏千岛卧其间。云深疑有蓬莱在，欲遣清风为探看。
晋南行     其三 仙女祠	[当代] 蔡淑萍	飞来巨石立沧浪，小庙玲珑飘瑞香。或谓泥胎能赐福，风光独占水云乡。
千岛湖记游     其一 新安江	[当代] 蔡淑萍	叠翠笼青两岸山，悠然几只小渔船。清清如许一江水，留与诗人好濯冠。
晋南行     其一 谒陈廷敬墓	[当代] 蔡淑萍	诗声还共宦声清，墓绕紫云山作屏。想见翰林高宅第，南书院里旧书生。
晋南行     其二 乘舟游九女仙湖	[当代] 蔡淑萍	水中山色共云移，深峡平湖远客迷。却上坝头下游望，河床如砥草离离。
精魂一首和颖庐	[当代] 熊盛元	精魂久失怅无言，认取丛残是故园。一架藤枯春渐老，九霄风紧鸟难鶱。樊南苦恨云浆冽，花外偏怜月露黁。剩有荷塘清入梦，任他车马五陵喧。
上巳丰城笔会诗四首 其四 游剑邑和合塔	[当代] 熊盛元	年来怯近最高层，一塔摩云愧未凌。桃汛方生花尽落，春心渐老齿犹增。空教酒后添诗胆，欲傍龛前点佛灯。悟得天人和合意，石阶枯坐淡于僧。
上巳丰城笔会诗四首 其三 丰城剑池怀古	[当代] 熊盛元	幽光寂寂可中庭，挈侣来招旧日灵。千载龙嘘松竹气，一池波漾斗牛星。舞雩风向襟间绕，变雅声从物外听。学剑无成聊鼓瑟，觞流曲水酒飘馨。
清明瀛上作	[当代] 熊盛元	雨织烟岚逼眼青，泪花红处野棠零。苔间魄冷应难返，林表鹃啼未忍听。焚罢纸钱飞素鹤，挈来杯酒酹幽冥。一池春水平如镜，荣悴何劳影答形。
与江右诗社诸子游艾溪湖	[当代] 熊盛元	竹摇清影草粘堤，寻胜东郊路欲迷。新月已生苍霭外，夕阳犹挂翠岚西。酒倾壶榼花纷落，言及兴亡鸟乱啼。休问他年谁重访，劫痕销尽旧巢泥。
夜宿雅安上里镇	[当代] 熊盛元	清茶破睡苦回甘，独倚轩窗望远岚。千尺桥横波莫二，一痕眉浅月初三。虫声碎聒颓垣侧，竹影轻摇古渡南。閒折海棠嗟鬓短，出门搔首不胜簪。
庚寅新正遣怀次文华堂韵	[当代] 熊盛元	千载枯棋剩残局，一蓑烟雨羡渔翁。觚棱梦远松窗静，铁板声高剑气雄。遣闷偏宜微醉后，寻梅独啸野桥东。古今恨袅茶烟碧，都在庄生蝶影中。
豫园怀古	[当代] 熊盛元	荷风起处觉新凉，翠减红销鬓亦苍。四壁藤牵终古恨，一天秋入点春堂。小刀空幻龙飞影，清酒难浇蚓折肠。寄语游鳞休自乐，他年劫换海生桑。
己丑仲春浔阳年会赋得“莫问长江水浅深”赠江右诗社同仁	[当代] 熊盛元	漫举琼浆缓缓斟，醉来谁与伴高吟。云从石罅泉根起，梦向吴头楚尾寻。三径草荒元亮宅，一痕春贮伯严心。观鱼自有濠梁趣，莫问长江水浅深。
春夜网上联句	[当代] 熊盛元	指端真觉有春温，坐对银屏酒半醺。片霎香浮他日梦，虚空笺擘暮江云。夜阑心事花能说，劫后昆冈玉未焚。一笑搴帘星坠雨，无声弦响动清闻。
戊子杪秋庐山植物园谒寅恪先生墓即用其《忆故居》韵	[当代] 熊盛元	暂寄孤魂土一方，林涛涌处壑舟藏。旧枝蝉蜕悲齐女，颓日戈挥待鲁阳。诗到光宣灯渐暗，劫逢辛癸梦初凉。灵前荐取松门菊，便欲沈沈入醉乡。
题《虞山访友图》	[当代] 熊盛元	吟魂恍坠木兰艭，欸乃声中曲换腔。千叠峭崖融夕照，一襟灵气荡秋江。閒邀物外神仙侣，来访云间礼义邦。大梦谁教遽然觉，插天峰影翠涵窗。
空峒	[当代] 熊盛元	空峒抚罢夜沈沈，兀坐兰皋取次吟。酒劝长星留醉眼，藓埋枯萼动悲心。诸天欲堕嫠蟾泣，一障难乘百寇临。未冶阳冰如火炽，云端懒著翠霞襟。
戊子小暑燠热难胜薄暮闻雷而无雨	[当代] 熊盛元	赫炎销骨火云蒸，御气排空病未能。竹外狂呼遭鬼詈，湖边小立待波澄。中孚更乞谁占卜，内热端宜自饮冰。漫道焦原雷隐隐，苍龙作雨总无凭。
剑门吊姜伯约墓	[当代] 熊盛元	一阁摩天万劫尘，残碑冷落掩荒榛。剧怜孱主终衔璧，难挽颓阳独怆神。谋泄长嗟家破碎，祚移空负胆轮囷。凭君莫诩雄关险，说到阴平泪满巾。
次韵奉和仰翁衡阳诗会原玉	[当代] 熊盛元	砚边诗草恁萋萋，意马由缰彻夜嘶。秋肃何妨轻暖梦，峰高自有广寒梯。潇湘浦外寻仙侣，翰墨场中撷彩霓。莫问蟾宫桂谁折，天香拂处净无泥。
临川二首 其一 戊子暮春江右诗社抚州年会次山谷韵	[当代] 熊盛元	吟到小山歌泣地，檐声未断雀呼晴。草粘诗梦心初定，波漾天光眼暂明。箧底红笺聊自理，花间绿绮更谁横？水云深处沙鸥集，莫负临川此日盟。
隆复上人还俗次天游兄韵	[当代] 熊盛元	漫从因地证如如，劫罅谁怜少水鱼。五夜钟声警尘梦，一天鸿影断家书。秋深未许闲情扰，心远何妨闹市居。欲诉幽衷烟霭隔，千山叶落渺愁予。
梅岭二首 其一 与江右诸子游梅岭铜源峡	[当代] 熊盛元	竹海苍茫翠扫空，寻幽路仄兴无穷。仙缘暂缔烟萝里，尘梦都消水碓中。石蕴千年蔼然气，襟披一峡快哉风。当流未许心源涸，掷笔霜天幻彩虹。
丁亥季夏与中华诗词研究院诸子雅集西安大唐芙蓉园次老杜曲江二首韵 其一	[当代] 熊盛元	休嗟胜地不逢春，小苑芙蓉亦可人。漫挟诗书浮画舫，欲呼蛮素启珠唇。时危那得三年艾，劫换空伤五色麟。一棹茫茫烟水绿，尊前料理苦吟身。
敬题饶岱章先辈《旷夏楼存稿》	[当代] 熊盛元	桃源望断梦难寻，谁识当年志士心？雾閟芳菲春晼晚，鸡鸣风雨夜深沉。长怜碧藓埋金剑，独卧沧江理玉琴。异代萧条同失路，遗编读罢泪沾襟。
西湖吟草 拜谒龚自珍纪念馆即用其咏史原韵	[当代] 熊盛元	登临岂羡帝王州，来拜当年第一流。大宙应难供独啸，平湖恨未与同游。四厢花弄庄骚影，八斗才兼管乐谋。击剑吹箫还叱月，黑甜乡里醉封侯。
无题	[当代] 熊盛元	雨洗瑶阶血褪红，剑光仍绕紫垣宫。三千劫尽天难老，十八年来梦渐空。隔世人惊柯烂后，返生香黯月明中。山阳笛起梅花落，酹酒招魂处处同。
次韵和颖庐	[当代] 熊盛元	迷茫海月幻高台，万顷琼田一镜开。素袂风生空怅望，清涟雪涌莫惊猜。掬来如意瓶中水，拭尽弥天劫后灰。底事菱歌声渐歇，沉沉梦断釜鸣雷。
丁亥暮春昭萍雅集次江湖小李兄韵（进退格）	[当代] 熊盛元	回春术与缓和齐，退食山房诵克岐。醇酒青横骚客眼，乱花红浥燕巢泥。袂分南浦肠应断，派衍西江责岂辞！问取昭萍今夜月，明年此会更谁题？
丁亥元夕	[当代] 熊盛元	搴裳伫倚最高城，鹤背遥闻子晋笙。红鲤纷来灯下舞，彩云疑自月中生。惯经磨蝎心常倦，乍见玑珠眼暂明。我本南朝旧狂客，吹箫击剑两无成。
丁亥元夕贱辰感赋	[当代] 熊盛元	年增寿减意何堪，生趣还从古树参。诗契兰心香漠漠，镜收蟾魄雨毵毵。杯中酒亦分贤圣，爨后材应愧杞楠。赏罢红莲空念远，一灯携梦落江潭。
丁亥人日雨中书愤	[当代] 熊盛元	烟雨苍茫认太初，可怜愁字雁难书。帝阍深闭长缄口，人日狂吟懒曳裾。对酒空教呼咄咄，磨砖那得证如如。谁吹铁笛重楼外，落尽梅花恨有馀。
自清兄花甲寿辰赋此以贺	[当代] 熊盛元	霏霏玉管动葭灰，骀荡春从柳外回。霜鬓横时人六秩，心潮涌处雪千堆。红摇烛影窥鸾镜，绿酿诗情入酒杯。绮梦宁随天共老，樽前笑插胆瓶梅。
岁暮和颖庐	[当代] 熊盛元	片魂终日绕禅扉，雾密空嗟烛影微。诗海波颓惟独啸，霜天月死竟安归？梅犹未坼知春远，路欲重寻与世违。猛忆山中泉水澈，倚窗闲检遂初衣。
题李淼有病呻吟集	[当代] 熊盛元	九域沉沉剑气霾，星横帝座黯燕台。英雄失路空垂涕，江海掀涛欲酿灾。病里呻吟天亦老，梦中真幻蝶难猜。无言却倚重栏角，伫听雷声隐隐来。
丙戌腊日用老杜韵	[当代] 熊盛元	梅边负手叹春遥，一笛横空梦未消。念远情融初酿酒，伤时泪溅最高条。那堪尘海经千劫，空对棋枰认六朝。节物而今都已换，同云莫漫锁晴霄。
闻万木草堂①拆建商厦感赋	[当代] 熊盛元	话到觚棱舌亦凉，水天旧事渐微茫。百年潮涌迷鲛海，万木云深黯草堂。商厦凌霄空目眩，文星坠野只神伤。维新梦断幽灵泣，怕听昏鸦噪夕阳。
金陵怀古	[当代] 熊盛元	六代豪华瞥眼空，涛生云灭幻无穷。白门柳外秋岚翠，玄武湖心夕照红。近水高楼新破土，扬尘宝马正追风。蟠龙踞虎都休说，玉树当筵曲未终。
焚稿	[当代] 熊盛元	碎却琉璃井底瓶，残花不似旧时馨。名微已惯呼牛马，诗拙端宜付丙丁。亘古愁凝酸涩泪，粘天草黯短长亭。垂杨枝上繁霜结，头白书生孰眼青？
次韵奉和唤云丙戌生辰	[当代] 熊盛元	庭前柏树夜深参，月映灵台岂自惭？兰畹孤芳香四远，槐根群蚁战初酣。静邀琴侣闲邀鹤，青是烟炱白是蟫。舍筏何当登彼岸，云鹰掠处海蓝蓝。
感怀和停云兼赠唤云	[当代] 熊盛元	鸠化鹰飞世网婴，风抟海运竟何成。劫边桑菀天难老，潭底珠沉月自明。抚罢琴徽销绮梦，收将玉蕊葬花茔。燕云蓟树茫茫绿，一寸心波似镜平。
丙戌端阳和清晓	[当代] 熊盛元	北渚香销杜若魂，冥冥八表怅同昏。波中鱼影吞花影，衣上啼痕杂酒痕。永夜钟残星渐落，空山鹃泣梦难温。一从屈子沉沙后，兰畹凭谁种慧根？
次韵奉和春梅君，兼贺其十八芳辰	[当代] 熊盛元	绿萼新萌一寸芽，前身合是婉凌华。曾沾仙露长馨逸，偶谪凡尘岂怨嗟？缥缈琴音来梦里，扶疏梅影认生涯。六幺十八谁重唱，绝艳何妨雾半遮！
克难坡访阎锡山故居	[当代] 熊盛元	走石扬波剑吐虹，凭高洒泪祭阎公。依违毛蒋心难测，据守关河路岂穷？筹运一坡窑洞里，名镌三晋口碑中。英雄成败何须问，日自西颓水自东。
丙戌清明前一日与居庸诸子小聚京华次王燕韵	[当代] 熊盛元	酒逢知己醉芳辰，一缕茶烟四座春。红杏岂堪簪雪鬓，玉壶应许贮冰轮。漫从阙下长杨陌，来认云间野鹤身。唱罢骊歌人去也，车窗回望雾如尘。
观壶口瀑布	[当代] 熊盛元	危崖中裂胆肝摧，脱锁狂蛟去不回。虹影长横千尺剑，涛声怒挟九天雷。难凭精卫填冤海，欲共胡僧话劫灰。一曲悲歌今古续，飞湍溅处夕阳颓。
步韵答清晓	[当代] 熊盛元	花痕月影杳难分，幻作遥天缥缈云。为遣愁怀贪白酒，漫裁诗柬报红裙。林间沉醉聊吹笛，日下清游懒拜君。悟到忘机同一笑，悠悠鸥鸟亦相亲。
再叠蔡忠惠韵奉和世广兄人日见怀兼寄海内吟友	[当代] 熊盛元	谁御明驼瀚海船，一声羌笛破荒烟。胡杨泪尽寒犹厉，凤阙歌酣暖不传。西北鸿图迷夜月，汉唐帝业晃秋千。灯前剪罢春幡影，欲挽狂流怅暮年。
丙戌元日	[当代] 熊盛元	空闻犬吠太平时，春信迢遥隔柳枝。鬓角霜华随节换，吟边梦影逐云驰。匆匆已历三生劫，扰扰犹耽一黍炊。自谓心闲如止水，晓来频嚏却思谁。
丙戌人日感怀步蔡君谟韵	[当代] 熊盛元	载酒中流坐漏船，犹夸两岸好风烟。鸡鸣犬吠桃源幻，古往今来帝脉传。人日摧眉性孤独，神州屈指劫三千。陌头忽见鹅黄柳，底事难回锦瑟年？
步韵奉和渔艇大姐	[当代] 熊盛元	盈盈一水即天涯，漫掬流波感物华。笺底又添新岁草，镜中空幻旧时花。冰壶皎皎长留月，诗味悠悠细品茶。历尽尘寰桑海变，笑看猿鹤与虫沙。
次韵奉和谢堂兼柬蛰堪	[当代] 熊盛元	寒梅破腊酿春浓，酒晕无端恋病容。一夜怀人难命驾，千山负雪恍闻钟。肠枯聊借清茶瀹，眼倦还凭旷野供。拍碎阑干殊惘惘，出尘入世两何从。
次韵和国林	[当代] 熊盛元	朔风不减旧时威，春隔重阍尚未归。四野冰霜何凛冽，九衢车马自轻肥。凤麟敛迹年年盼，鸡犬成仙事事非。折取梅花聊赠远，馨香长绕苎萝扉。
岁暮感怀寄怀友人	[当代] 熊盛元	岁暮沉沉万感空，和谐梦断酷寒中。从知海宴河清策，尽付鸡鸣狗盗雄。白屋自斟婪尾酒，青眸谁惜爨馀桐？梅边缄取芳馨意，寄与长天缥缈鸿。
次韵和阿袁	[当代] 熊盛元	镜底繁华非我恋，天涯涕泪与君同。素衣长涴缁尘里，金剑深埋碧藓中。冷落霜林栖独鹤，纷纭国事仗群公。一帆遥指篷山路，月坠波心浪接空。
次韵贺天游六秩华诞	[当代] 熊盛元	百尺楼高放眼望，丹山梧冷不栖凰。漫夸扁鹊医无匹，争奈秦公病入肓？苔底千年埋碧剑，劫边几度泣红羊。今逢耳顺悲耶喜，诗已成名国未昌。
世广兄惠诗见怀，次韵奉和	[当代] 熊盛元	千里黄云一隼孤，关山飞越不须繻。生憎帝阙天心醉，忍见边民泪眼枯？溯水沿流觅之子，存亡继绝仗吾徒。何当重踏昆仑雪，共掬瑶池灌顶醐！
乙酉中秋恰值“九一八”国殇日	[当代] 熊盛元	今宵月自海东升，独倚高楼最顶层。丹桂香萦千里梦，绿窗帘卷一团冰。尊前只合耽诗酒，劫后何堪问废兴？谁唱当年救亡曲，潸然老泪欲沾膺。
贺熊鉴老八三大寿	[当代] 熊盛元	猎猎吟旌拂岭南，冰壶霜鉴海天涵。一身傲骨应无二，八秩高龄又晋三。笔底风雷惊阒寂，路边呐喊起沉酣。何当敬奉麻姑酒，越秀园中共笑谈？
叠韵和王燕	[当代] 熊盛元	湖海飘零人渐老，梦中无复见飞罴。空嗟千古风骚断，岂恋三春雨露施。落落襟怀长淡泊，悠悠鸥鹭莫猜疑。扬帆不信蓬莱远，曾与仙家订后期。
南昌龙沙岗怀古	[当代] 熊盛元	龙沙阁掩旧秋屏，难觅当年列岫亭。王气已销兰若渚，剑光空射斗牛星。漫言武后真尤物，未必中宗果圣灵。赣水苍茫残照外，可怜烟树为谁青。
赋得秋柳次阿袁韵	[当代] 熊盛元	西风摇落意何堪，肠断当年溆浦南。十里长堤横怨笛，三春绮梦付虚岚。漫抛惜别尊前泪，难系扬尘陌上骖。一自素心人去也，纤纤月照影成三。
次韵是务斋主	[当代] 熊盛元	飞来峡畔骊歌唱，燕化钗云鲧作罴。长忆青山横北郭，那堪白首对西施。愁深杯浅人无奈，沤灭涛生事可疑。怅隔居庸千万里，何当执手话襟期。
乙酉孟秋，中镇诗社雅集山右，余以事冗未赴，因集元遗山句寄怀斗全暨与会诸吟友	[当代] 熊盛元	乱来人事转悠悠，梦里琼枝十二楼。千里吕安思叔夜，九秋云物发诗愁。野情自与轩裳隔，花影长随日脚流。歌酒逢场暂陶写，依然豪侠属并州。
乙酉孟夏寄呈石窗丈海上	[当代] 熊盛元	妙谛年来久未聆，几回魂梦绕安亭。窗摇云影襟怀淡，室袅茶烟笔砚馨。偶作鸦涂公首肯，常蒙露溉我心铭。凭栏望断春申月，路隔遥山万仞青。
次韵奉和柏森词丈	[当代] 熊盛元	长忆天坛万木阴，啸歌惊起宿枝禽。八叉岂亚飞卿咏，一诺真如季布金。匣剑敛锋埋帝阙，帷灯引梦入山林。诗成独向南窗卧，谁解先生抱璞心。
感怀次喜英兄韵	[当代] 熊盛元	行吟泽畔独徊徨，草蔽芳园雾锁冈。千里哀鸿鸣旷野，一腔幽愤对斜阳。和谐声里群鸦噪，迷幻图中举国狂。底事翰林多狎客，承恩纷献美新章。
和海鹰漫兴	[当代] 熊盛元	为爱青山半掩扉，豁眸争奈雾成帏？吟边春去鹃声苦，梦里香消蝶影稀。云鬓花颜多自误，禅林词境两相违。也知真赏今难觅，独坐幽篁抚一徽。
次韵奉和阿袁兄	[当代] 熊盛元	栩栩庄周蝶梦阑，半生真悔被花谩。欲排胸底重重恨，来倚楼心曲曲栏。山鬼迷踪空有约，鲛人泪竭岂无端？桑枯海沸成今古，袖手都门冷眼观。
读仁德兄《桥洞下的悲怆诗人》吊惠溥先生	[当代] 熊盛元	孤魂无托野茫茫，空向戎泸酹一觞。桥洞寒侵三尺榻，车声碎辗九回肠。胡天胡帝高难问，方死方生劫正长。自写沉哀留痛史，不教六月再飞霜。
全球汉诗总会第九届庐山研讨会感赋	[当代] 熊盛元	一啸匡庐最上头，吟侪济济尽风流。潺潺水活心同竞，肃肃霜横鬓渐秋。骚脉今犹如断缕，诗声早已遍全球。云生脚底身添翼，便欲高飞岂自由！
甲午闰重阳	[当代] 熊东遨	一年两度遇重阳，前值清霜后白霜。天道有时无秩序，人心从此费猜详。三千好梦成何事，九十慈亲尚在堂。些小私怀言不得，登高只为望家乡。
秋日偶成寄长河沽上	[当代] 熊东遨	名山住久少过从，日夕开门对野松。行欠三思成习惯，老余一善是包容。能将片月呼为玉，应许孤云幻作峰。子欲论诗秋正好，石霜初白叶初红。
野菊一首借杜九日蓝田崔氏庄韵	[当代] 熊东遨	尺土维根梦自宽，西风未改旧时欢。真堪我友无羁子，不戴谁家定制冠。天与片云成隐逸，夜生零露试清寒。居身只在寻常处，高格须君俯首看。
登白石山同桂平诗会诸夫子	[当代] 熊东遨	绝顶闲来试一登，苍松与我岁具增。神驰月窟初三夜，诗在云峰第几层？荒野只宜熊出没，好头多被雪欺凌。惟余季世重青眼，险道看人漫饮冰。
甲午夏至偕秋扇乐耕名轩访函谷关	[当代] 熊东遨	中年过后不忧天，无事来寻道德源。知己交游三十载，真经领会五千言。封残关隘泥丸失，乐剩山林鸟语喧。风物尽随时世改，更从何处觅初元？
夏日顺峰山野游	[当代] 熊东遨	清游略与古人同，非雾非花过顺峰。竹箭才经春引直，莲灯复被暑挑红。愁因跳脱逃诗外，道悟些微在酒中。天许醉留青白眼，风光看了看鸡虫。
甲午中秋黔江香山寺对月	[当代] 熊东遨	偶从兰若寄闲身，得见清圆第八轮。诗笔难为当世颂，酒杯思与古人亲。无边影响形于水，一束光辉出自秦。莫笑同观头尽白，呼盘犹未失天真。
端阳前一日桂平龙潭森林公园探险时值国际儿童节	[当代] 熊东遨	未及临潭已着迷，晴雷响落翠峰西。如开幻境千重锁，直下云崖百丈梯。高兴事为明日计，太平诗让古贤题。我来只共儿童乐，孤负荒村午夜鸡。
偕诗社同人雁荡大龙湫小坐续斗全兄首句	[当代] 熊东遨	大龙湫下坐清流，狂野诗心老未收。三十里溪同濯足，五千年事偶回眸。灵峰合掌经谁诵？仙草分株穗自抽。等是云山旧知己，相看不必问缘由。
秋暮登高五首 其五	[当代] 熊东遨	奇峰七二立层霄，云幕撩开一一瞧。能量正传天以北，极光斜跳树之梢。文章海内惊何有？车马江干驻漫劳。不与时人争道路，重阳过后补登高。
冬日陈田放生	[当代] 熊东遨	略无霜雪到南溟，冬日晴和利尔生。沙岸爪痕多辨别，苇丛泥穴漫经营。图存自得天相许，寄迹何求水至清。从此风潮都莫问，江湖在野任横行。
偕诗社同人大龙湫小憩和诸公联唱韵	[当代] 熊东遨	偶同溪石坐清幽，便觉生涯近一流。凉玉共看千斛泻，翠云分作几团收。欲凭元始佳山水，守住心形小自由。何用百年重订约，已留鸿爪在龙湫。
秋暮登高五首 其四	[当代] 熊东遨	惯听秋风自解嘲，暮云亭畔竹萧萧。欲归家已遭迁拆，垂老心难免动摇。孤抱当前惟复古，重阳过后补登高。明知道死江河废，犹待寒蛩破寂寥。
秋暮登高五首 其二	[当代] 熊东遨	浇尽乡愁酒一瓢，重阳过后补登高。枫如故旧还相认，名本虚无不用逃。老子何能生世末，英雄埋骨在山腰。从今做个诗人也，霜雪多情到鬓毛。
秋暮登高五首 其三	[当代] 熊东遨	水村空负酒帘招，询遍黄花未见陶。半月之前曾订约，重阳过后补登高。麓边礼佛钟初响，湘上归渔梦已遥。体会先驱求索意，云端倚树诵离骚。
秋暮登高五首 其一	[当代] 熊东遨	重阳过后补登高，小踏微霜气亦豪。红叶寄情于岁月，白头还梦与风骚。藏山事业天应许，绍古精神浪不淘。除却自由惟此大，一襟来去任吾曹。
夜宿雁门关	[当代] 熊东遨	江山已作画图看，不为防胡夜驻关。一带吟秋溪婉曲，半轮窥户月悠闲。峰前塑马争边势，纸上谈兵续古欢。回味太平时日久，雁声迢递入高寒。
游芦芽山万年冰洞左近另有火洞前行已及打油记之	[当代] 熊东遨	朝走红方暮白方，火炉冰窟两奔忙。可怜傻冒人无数，都坠精编网一张。图解风光多秀媚，导游旗帜正飞扬。登场便是离场客，幸勿从头问海桑。
新秋访安福寺归寄达照上人	[当代] 熊东遨	顶礼南来谒佛陀，流云次第眼前过。一轮渐上潮推月，万柄齐敲雨到荷。泉石在山闻法久，草花成药惠人多。繁华看尽归平淡，秋水无痕镜自磨。
大汉三墩纪游用荣辉兄樟树湾之夏韵	[当代] 熊东遨	天际三墩到眼青，海风高挟片云行。近滩潮落渔情涨，向晚鸥鸣雪意生。丝路始端犹见迹，汉家金鼓不闻声。孤帆远出烟波外，已过群沙第几程？
日暮访仙游寺寺已颓圮怅然久之	[当代] 熊东遨	废寺无人出应门，蝠群飞到已黄昏。山中岁月天难管，眼底风云劫尚存。千树落红悲去路，一篇长恨剩微痕。多情只有丹青壁，依旧澄明水抱村。
台山海玉歌	[当代] 熊东遨	亿万年光养太和，元胎精气得天多。偶怜珠寂鸣清夜，为避人知隐碧波。宁静祇宜诗独语，坚贞堪与月同磨。洪荒剩此娲皇脉，西北而今值补么？
壬辰年夜	[当代] 熊东遨	一壶淡酒坐深更，年去年来例送迎。风雨声中期客至，龙蛇影外待潮生。从新问道天无语，依旧临窗树有情。国大乡遥儿女各，乐忧于我不须倾。
重阳登龙虎山同盛元迎建	[当代] 熊东遨	拾取空山片叶黄，风前信手记沧桑。材无大用还知止，事到中年过即忘。新露珠团同面目，故交云散各参商。不曾留梦凭高做，孤负秋屏一枕凉。
妻病陪护有作	[当代] 熊东遨	勿计前尘与后尘，为君留此等闲身。乐遵海月光明旨，来做庭梅守护神。菊鬓高簪情独注，诗怀浅诉日同新。痴名一点无由说，算定今生不让人。
石霜寺古枫	[当代] 熊东遨	阅尽繁华守本真，经堂护法远闲尘。摇青别见霜前意，淬火弥坚化外身。何计野风终古削，正思凉露五方匀。山中寂历同寒暑，未必松杉不可亲。
过左文襄故居	[当代] 熊东遨	好风依旧与民亲，湘上农家有此人。百二河山劳守护，三千杨柳待延伸。中枢例奉和谐策，大海翻多觊觎邻。礼罢先贤无一语，伫看飞鸟没遥津。
夏日马楠山高原牧场	[当代] 熊东遨	上抵重霄帝子家，版图犹在大中华。牛羊聚散星圈点，草树铺排翠叠加。泥屋半颓还见字，野藜无语自生花。人来每羡山民乐，独享天边早晚霞。
立春前夜与秋扇和轩约赋	[当代] 熊东遨	如此江山如此夜，先春结个神仙社。平居忆旧月当头，绝顶吹竽声在野。觚不觚哉且醉之，道非道也谁知者。一冬无雪到庭梅，自取霜毫枝上写。
春日山行有作	[当代] 熊东遨	应谢东皇点缀工，幽怀得与片云同。青回草木天难限，白上须眉道始通。疏雨骤来三两点，野芳悄发百千丛。生机不用人催逼，自在循环演进中。
星夜灵泉禅院观天偶得	[当代] 熊东遨	云水周遭影一楼，星围月点各千秋。无忧角上连环劫，有限空中宇宙流。世局难分真胜负，山窗自得小清幽。皇天不忌闲人眼，袖手枰前认斗牛。
靖港春日	[当代] 熊东遨	只隔青山百里霞，道碑西指即吾家。郭边交汇涛声远，洲畔群飞鹭影斜。上古风情余小镇，一程水路接长沙。春残不减归来乐，野圃开樽对菜花。
山居答伟亮	[当代] 熊东遨	枕边清响石泉来，不濯冠缨也畅怀。一寸山河全小梦，十年风雨辨长材。株因有约终生守，心到无防尽日开。闻道老猿工饮弈，月明江渚待安排。
辋川寻摩诘旧居不见惟先生手植银杏在焉	[当代] 熊东遨	翠云张盖出峰前，半亩清阴认辋川。盛代不难凭感觉，新诗何忌想当然。已知汉阙凉于梦，犹带唐风绿到天。人去千秋谁共语？一钩霜月响松泉。
春日偶成	[当代] 熊东遨	一遇东风眼便青，世间何物不多情？泉开冻锁星星缓，笋脱泥封角角争。大块行空云作势，小堆藏雪石为盟。连天野草无名目，总是先生让后生。
岁杪故园踏雪	[当代] 熊东遨	惬意人生酒一杯，绿阴天植自成围。遥啼郭外鸡催客，素裹枝头雪补梅。黄石有缘真可语，清风无界莫相非。春光近在溪桥岸，涨破寒冰悄悄回。
秋夜	[当代] 熊东遨	银汉无声入郭流，淡风吹送小凉秋。三边鼓角来黄海，午夜灯花笑白头。草木难为廊庙计，河山窃替子孙忧。闲琴莫问谁能识，一曲清弹对老牛。
元夜禅城聚饮醉归有作还寄诸君子	[当代] 熊东遨	当空莫问几回圆，十二轮中占一先。灯火漫争今夜势，酒风真得古人传。垂杨欲雪宜诗日，小豆初花怯梦天。闻道明朝有新雨，肯来同听北山泉？
恩施州奇观写意	[当代] 熊东遨	造就西南景一圈，不知神力出何年？如携梦幻云归洞，足见担当石插天。佳卉应时开火雪，乱流争道响清圆。我来拽住春风尾，试写桃源第二篇。
己丑腊八与友人京华论诗相约赋此	[当代] 熊东遨	午窗风卷阵云深，煮酒论诗雪意临。河岳不成南北限，雀莺争识鹭鸥心。三分故事长青木，一曲流泉上古音。天地元声正如此，莫教孤负七弦琴。
冬日乾明寺小住晨起有作	[当代] 熊东遨	木鱼敲动一林风，吹送寒烟过碧丛。寸草悠闲生石隙，残星寥落在虚空。心归寂境尘难网，话到恒河气自融。扫罢山门斋未熟，塔前争粒看狙公。
中元节回乡有作	[当代] 熊东遨	赚取清霄一羽凉，远随云雁度潇湘。堂前祭祖牲牢熟，壁下分镰豆黍黄。秋水不留当日影，晓风争识满头霜。乡民漫解天恩厚，故事翻新到老王。
七夕客中州	[当代] 熊东遨	赢得梅花一世缘，今宵输与鹊桥仙。情非物种痴难割，菊是秋魂瘦可怜。呼月酒倾南北盏，近河诗续溯洄篇。飞鸿莫起沧波叹，守到蛮荒影自圆。
思南和京战韵	[当代] 熊东遨	碧卷青推势欲西，江山如此待谁题？蝉从积雨声中听，舟在飞云影下栖。五百年间逢日食，三千里外踏星梯。扪天直扣神仙府，不借龙王辟水犀。
夏夜不寐寄怀大凡无名国仪诸兄沪上即用国仪见赠韵	[当代] 熊东遨	清斋无梦及鱼龙，丑石盘松敢自封。侵晓露涵崖畔草，隔溪风送寺边钟。元知国器多因袭，除却山云少过从。更与何人同此味？一觞飞递到吴淞。
大凡兄移居海外长句送行时予应养根兄约将赴公主岭诗会特绕途沪上共谋一醉	[当代] 熊东遨	汉雨洋风各各宜，生涯随处得先机。张弓不射无聊月，用世能师有限夷。一百年间人物老，八千里外海天低。鸿飞异域开新境，犹带神州雪后泥。
春半和文裳词韵	[当代] 熊东遨	飞尽桃花一半春，老根犹带积年尘。仅凭手上新裁竹，难测溪头旧涨痕。天使已登归去路，山灵休笑过来人。从今见客都无语，只把清愁付酒樽。
山居有作用词韵今岁予将正式退休	[当代] 熊东遨	五十余年过棘丛，晚来息影半山中。已无思想招人惑，岂有和谐不我容？撒粒盟要林下鸟，呼杯饮对月边松。渔舟早误当时路，孤负桃花几树红。
戊子除夜有作	[当代] 熊东遨	开到梅花雪满天，叩关何幸得牛缘。待将老子虚无影，写入中华第一笺。梦里舆图空北顾，眼前生意或南圆。东风又奏和谐曲，例向屏台领略先。
耳顺居闲答逸雪斯风凭栏诸兄赐玉	[当代] 熊东遨	竹梧窗下午眠醒，雀鸟谈天顺耳听。何幸流光能点化，遂教顽石具通灵。深情月悟圆中缺，薄味棋争劫后宁。也向人前夸作手，豆苗新种几盆青。
哀汶川	[当代] 熊东遨	彼苍何忍滥相吞？一夕生灵恸覆盆。百里颓垣声惨淡，五更残月影蒙昏。多灾国已倾全力，未死人皆是幸存。屏外几回揩泪眼，难民堆里认胡温。
清明有怀	[当代] 熊东遨	暂歇黄牛一角田，家家墓上举青烟。秧针绣水参差绿，莺笛招魂滴溜圆。残梦淡如花下露，夕阳红到井中天。他年我亦归尘土，与子同亲大自然。
新春口号	[当代] 熊东遨	春色登枝第几番？老梅墙角自知寒。横天暴雪终收敛，上国王风待放宽。弦外协调声寂寂，梦边求索路漫漫。山川未改秦时样，例作升平画卷看。
庐山石门涧过慧远祖师讲经堂同星汉亚平盛元迎建	[当代] 熊东遨	闻经几度梦柴桑，此日随缘过讲堂。百变峰俱真面目，千寻瀑是旧文章。无心涉世愚何碍？有井观天小不妨。忽见空山动佳气，两三飞鸟入青苍。
丁亥重九蝠堂命和小杜时斗全亦有霍山之邀因事未赴	[当代] 熊东遨	谁遣梧窗片叶飞，西风扫径觉凉微。鸡鸣野寺星初落，雁阻衡阳梦未归。一记沉雷收宿雨，半江红树涨晴晖。时清不作登高想，怕惹苔痕上布衣。
借无名韵赠庶之	[当代] 熊东遨	一果初成未是秋，正宜放眼上层楼。云非有意能生雨，水到无形始入流。知己文章真淡淡，应时花草且休休。和谐借得天公力，瓜豆门前向晚收。
乌骓	[当代] 熊东遨	曾伴君王踏落红，铁蹄溅起百年风。定知霸气无人盖，除却虞心几个同？雷电陡生云隙里，旌旗都偃血涡中。江山只为英雄惜，何物刘三准又隆。
梦雪	[当代] 熊东遨	霜风一夜雪横流，清角吹寒响玉沟。山鼠剥残存穴粒，岭梅消尽隔年愁。湖亭对酒谁为客？月窟寻诗梦作舟。未觉西园花气涨，晴光无赖扑人眸。
谢京华幻庐兄治印伯元兄惠茶时在返穗途中	[当代] 熊东遨	天许长河不断流，迅雷鞭雨出云沟。才从铁腕瞻高格，又对冰壶起别愁。人事百年谁可鉴？心泉一脉自能舟。何当卜筑燕山左，好借清风洗浊眸。
银河	[当代] 熊东遨	难引涛声入梦流，劈空横断是天沟。敢期一夕填河鹊，便解双星隔岸愁？杨柳纵教牵素手，冰凌依旧阻兰舟。酒余自笑多情甚，怕对清宵闪闪眸。
集安诗会重晤关东诸贤快游畅叙其乐何如樽前赋此步养根斋主元玉	[当代] 熊东遨	轻车北上逐清流，碾出梨花雪一沟。风雅自能昭国是，江山何必替人愁。天聊漫古云生壑，月钓寒溪梦在舟。话到择邻心忽冷，太王碑下忍回眸。
平江谒杜墓时全国第四次杜甫诗歌研究会在此召开	[当代] 熊东遨	世道非关几卷诗，盛唐已矣况今时。峰头气象云能改，水面文章月不知。十里莺花开梦境，一川鸥雪下瑶池。升平早是人俱说，独抱骚心或太痴。
圣诞夜崇圣寺围炉茗话和凤岭兄首唱韵	[当代] 熊东遨	联吟佛寺夜围炉，敢乞耶稣掌令符。何处不闻天德厚？此时真觉国情殊。乱飞残影云过塔，浅贮清光月在壶。暂把闲身寄苍洱，四厢消受鹤猿呼。
岳顶古松	[当代] 熊东遨	冲寒一盖出层霄，上古风清有鹤巢。云石着根情独许，雪泉留影韵同敲。不知汉晋为何世，认得猢狲是旧交。自向空山避雕琢，入时班斧莫相嘲。
访邓边无人村村在开平侨乡	[当代] 熊东遨	颓垣无语自生哀，往昔繁华没草莱。檐角蛛肥犹织网，树头花瘦不成胎。古今去国情俱急，多少还乡梦未谐。红字半墙书万岁，疑团留付后人猜。
秋泛西溪	[当代] 熊东遨	不假丹青画自工，翠阴时覆小乌篷。长滩剪浪鱼吞雪，曲岸窥人鹭立风。九折芦湾孤棹远，百年诗梦几灯红？一竿领略秋云意，始觉江山属钓翁。
春日东山茗话同沚斋蝠堂羽阁	[当代] 熊东遨	东山荐茗共春初，日月涵容在一壶。百味不如闲过瘾，诸形只有醉宜图。人何得似林间雀？我亦能吹郭外竽。话到时闻心意会，白云天际试相呼。
志熙兄自香江讲学归枉驾白云山顾我清谈竟日赋此为别	[当代] 熊东遨	年来渐与故人疏，难得清风过敝庐。天派寒香知欲雪，石弹流响淡如初。幽微洞见心相照，寂静山居乐自余。待剪西峰云一朵，赠君归去补残书。
重过边陲	[当代] 熊东遨	万里寒光闯入怀，九边门户应时开。峰头泻玉冰川动，天际横枝雁阵来。不悔移家居岭表，也曾为国戍轮台。黄沙尽处胡杨绿，知是先人几辈栽？
屠鸡有感	[当代] 熊东遨	大试牛刀为儆猴？片风搅动一天秋。人家尽说禽流感，羽族都成鬼见愁。心上疑云真咄咄，树头何日不啾啾？果狸已有前科在，复恐株连到鹭鸥。
偕李锐老夜游珠江遥望海幢寺	[当代] 熊东遨	天公乐助一帆风，同赏明珠十里红。夜笛声飞青霭外，寒星影动碧波中。漫嗟山鬼多从俗，闻道江神亦好龙。未向云边舒醉眼，也知曙色在遥空。
题南仁刚墨马图	[当代] 熊东遨	欣看大泽起潜龙，化作腾骧墨玉骢。九叠云山千顷雪，一鞭雷雨四蹄风。空行但得无拘碍，伯乐何须有认同。身在自由天地里，不劳杯酒荐谁雄。
春探西溪止秋雪庵	[当代] 熊东遨	闲来买棹觅生机，港汊横斜辩复迷。花不识名香远近，竹如扶醉影高低。数声白鸟疑呼我，何处红衫绝似伊。留得杭州真气格，西湖而外一西溪。
松涛湖秋日泛舟日午榕阴小憩续星汉兄首起句	[当代] 熊东遨	老木垂须挽客舟，天教我辈作勾留。寻诗好与鱼虾侣，把酒浑忘岁月流。白鹭千团晴见雪，清波一勺淡分秋。扣舷小得东坡趣，不许河山酿别愁。
萧瑶兄归隐西湖	[当代] 熊东遨	宦海商场去弄潮，岂如林下乐逍遥。且无论你多能耐，总有些人不可交。真理至今惟马列，自由从古属渔樵。冷泉得两三瓢饮，管甚魔高与道高？
长桥夏日	[当代] 熊东遨	长桥夏日树笼烟，谢客时时作昼眠。把卷半窥民主路，凭窗尽得自由天。无端毁誉容三省，太极阴阳悟一圆。惟念慈亲头已雪，中宵起坐泪潸然。
乡怀（回文）	[当代] 熊东遨	沙长寄梦有归鸿，日上遥江半透红。斜影挂荷青立水，直声留竹翠敲风。茶烹细露清香淡，桕画闲枝老墨浓。华物赏心无别恨，家乡远隔雾重重。
秋蝉	[当代] 熊东遨	寒蝉抱树不知秋，冶调临风媚欲流。梦大难从心上觉，才高合向巧中休。霜枫飘蝶红迷眼，夜露凝珠冷涩喉。天意果然怜尔辈，尽驱黄雀伺枝头。
偕盛元兄登滕王阁	[当代] 熊东遨	登高但见古人哀，何处尘埃扫不开？日月恒从江右起，水云俱向眼前来。清时朝野多同调，福地东南有异才。寄语浣花溪畔客，山河无恙且衔杯。
夜过浔阳舟中作	[当代] 熊东遨	月涌星垂夜未央，笛声和梦过浔阳。鱼龙伴我归江海，鹿马由人指庙堂。七尺惭居桃李帐，一竿思钓水云乡。琵琶解得予怀否，放眼川原路正长。
酉阳桃花源	[当代] 杨启宇	桃花流水避秦居，岩壁传藏太古书。想得渊明牢落意，寓言聊托武陵渔。
梦中得句，枕上足成二绝 其二	[当代] 杨启宇	游春裙屐尽翩翩，同学当时正少年。仿佛玉兰花下坐，夕阳亭子夕阳山。
梦中得句，枕上足成二绝 其一	[当代] 杨启宇	某水某山历未曾，芭蕉庭院寂无人。忽然一种闲惆怅，知是他生是此生？
岁云暮矣雪风寒，牢落情怀百不堪。思与佳人同揽辔，短衣长铗太行山 其二 岁暮寄人之二	[当代] 杨启宇	闲愁闲恨总无名，终古斜阳不胜情。我欲掣鲸南海去，月明鲛室看珠生。
岁云暮矣雪风寒，牢落情怀百不堪。思与佳人同揽辔，短衣长铗太行山 其一 岁暮寄人之二	[当代] 杨启宇	抱膝自为梁父吟，肯同屠狗猎公卿。关河无事书生老，辜负娥眉慧眼青。
四时杂感四首 其四	[当代] 杨启宇	蹴踏居庸百丈冰，少年意气久消沉。望诸坟圮金台渺，懒向幽燕跃马行。
四时杂感四首 其三	[当代] 杨启宇	凭栏独眺蜀江秋，牢落人间万古愁。拨断鹍弦三十二，天惊石破听箜篌。
四时杂感四首 其二	[当代] 杨启宇	碧海青天夜寂寥，飞星一点去何遥。可能十万光年外，有女曾吹月下箫。
四时杂感四首 其一	[当代] 杨启宇	梦中仙岛与云齐，碎影浮光觉后疑。记得碧桃三万棵，红霞深处鹧鸪啼。
岁暮寄人	[当代] 杨启宇	飙轮岁月走龙蛇，落魄书生鬓已华。昨梦弥天冰雪里，一腔心事诉梅花。
新编系列剧《天龙八部》 第二十卷八首 其七	[当代] 杨启宇	棍棒刀枪夜劫村，斑斑血迹认冤魂。谁知幕后真凶手，却是官批占地人。
新编系列剧《天龙八部》 第二十卷八首 其八	[当代] 杨启宇	四境频传矿难哀，私煤难禁况官煤。由他五令三申厉，宁舍乌纱不舍财。
新编系列剧《天龙八部》 第二十卷八首 其六	[当代] 杨启宇	救死扶伤久不谈，白衣天使也贪婪。病家便是摇钱树，竹杠横敲百万元。
新编系列剧《天龙八部》 第二十卷八首 其四	[当代] 杨启宇	外来和尚有真传，咧枣歪瓜一例鲜。寡味无盐闲扯淡，可怜虚耗水衡钱。
新编系列剧《天龙八部》 第二十卷八首 其五	[当代] 杨启宇	名师自可出高徒，学子莘莘竞骛趋。稳占上庠风水地，收他十万只区区。
新编系列剧《天龙八部》 第二十卷八首 其三	[当代] 杨启宇	弄眼攒眉说短长，装腔拿调显轻狂。戏台例有三花脸，忙里帮闲走过场。
新编系列剧《天龙八部》 第二十卷八首 其一	[当代] 杨启宇	累侬背痛更腰酸，长跪西湖五百年。纵使今朝容站立，裸胸仍侵隐私权。
新编系列剧《天龙八部》 第二十卷八首 其二	[当代] 杨启宇	项链区区值几文，穷追不舍究何心。撞车害我成残废，见义勇为是罪人。
新编系列剧《天龙八部》 第十九卷八首 其八	[当代] 杨启宇	一念之差铸错成，使君声誉本廉能。难堪最是登贪榜，末座叼陪算好人。
新编系列剧《天龙八部》 第十九卷八首 其五	[当代] 杨启宇	网络风流噪井蛙，争炫富贵斗奢华。乌衣巷陌重回首，乔木都无况故家。
新编系列剧《天龙八部》 第十九卷八首 其七	[当代] 杨启宇	天花能证菩提心，集腋成裘为济贫。金碧楼船浮海去，慈航普渡又何人。
新编系列剧《天龙八部》 第十九卷八首 其六	[当代] 杨启宇	十载夫妻信有恩，一朝反目各无情。怀胎分娩亲曾见，却说螟蛉是寄生。
新编系列剧《天龙八部》 第十九卷八首 其三	[当代] 杨启宇	白昼杀人闹市中，公安局长是元凶。新翻港版无间道，情节迷离杂异同。
新编系列剧《天龙八部》 第十九卷八首 其四	[当代] 杨启宇	鼠窃猫馋结伴行，相投臭味自相亲。怜他黠鼠饶花样，按月给猫发奖金。
新编系列剧《天龙八部》 第十九卷八首 其二	[当代] 杨启宇	昭昭明镜自高悬，峻法严刑识吏贤。无端死妇生魂返，民命真怜似草菅。
新编系列剧《天龙八部》 第十八卷八首 其八	[当代] 杨启宇	万头攒动语喧哗，敢道天威不镇邪。书记拍胸揿电钮，楼台弹指化烟花。
新编系列剧《天龙八部》 第十八卷八首 其七	[当代] 杨启宇	缁铢必较惜民膏，岁岁兴师动众劳。其奈奢豪纨绔客，金砖竞打水漂漂。
新编系列剧《天龙八部》 第十八卷八首 其六	[当代] 杨启宇	冲冠猛士仰天嗟，异代红颜绝口夸。侬有美金酬润格，度身定谱后庭花。
新编系列剧《天龙八部》 第十八卷八首 其五	[当代] 杨启宇	浪博时名几卷书，自删文字弄玄虚。家山校舍寒风里，忍割膏田建故居。
新编系列剧《天龙八部》 第十八卷八首 其四	[当代] 杨启宇	山一程更水一程，愈行愈远不成文。绝怜异代托知己，词客有灵应断魂。
新编系列剧《天龙八部》 第十八卷八首 其三	[当代] 杨启宇	千家养女先教曲，一唱成星便吃香。走板荒腔齐上阵，倾城倾国为歌狂。
新编系列剧《天龙八部》 第十八卷八首 其一	[当代] 杨启宇	新装宜笑复宜颦，梦想星空耀眼明。点缀洋文添妩媚，赫然荡妇印胸襟。
新编系列剧《天龙八部》 第十八卷八首 其二	[当代] 杨启宇	从来水木擅清华，肯信人材有岁差。只怪挥毫写蝌蚪，谁知开卷变群蛙。
新编系列剧《天龙八部》 第十七卷八首 其八	[当代] 杨启宇	胪列头衔尽大师，龙门声价冠当时。请君入彀君知否，七十三行有托儿。
新编系列剧《天龙八部》 第十七卷八首 其六	[当代] 杨启宇	偶然文字诉青春，爆炒传媒诩巨星。父老何劳伤仲永，草间萤火倏无声。
新编系列剧《天龙八部》 第十七卷八首 其五	[当代] 杨启宇	巾巾缕缕炫纷披，短摆斜襟亮肚脐。潋滟空濛俱落伍，丐装西子最时宜。
新编系列剧《天龙八部》 第十七卷八首 其三	[当代] 杨启宇	车水马龙除夕天，银花火树照无眠。姑苏城外寒山寺，夜半钟声赚客钱。
新编系列剧《天龙八部》 第十七卷八首 其四	[当代] 杨启宇	跨凤骖鸾赴玉京，九天阊阖启重门。珠光宝气销金客，来作瑶池宴里人。
新编系列剧《天龙八部》 第十六卷八首 其八	[当代] 杨启宇	人生如戏戏如人，泼墨挥毫尽有神。一自登坛成赋后，蜀山顽石也惊魂。
新编系列剧《天龙八部》 第十七卷八首 其一	[当代] 杨启宇	御气逍遥汗漫行，群仙无意理烦纷。浅深东海寻常事，何况区区五亿金。
新编系列剧《天龙八部》 第十七卷八首 其二	[当代] 杨启宇	升堂袖印更腰金，又向名山作隐沦。猿鹤惊心溪鬼避，今番巢许是官人！
新编系列剧《天龙八部》 第十六卷八首 其七	[当代] 杨启宇	迈宋超唐气象新，铺天盖地尽诗人。怜他大雅扶轮手，字顺文从尚未能。
新编系列剧《天龙八部》 第十六卷八首 其五	[当代] 杨启宇	底事须卿鼓吹来，吾家妞妞自多才。夤缘只说花添锦，马屁谁知竟拍歪。
新编系列剧《天龙八部》 第十六卷八首 其六	[当代] 杨启宇	戳破青天一窟窿，乌纱摘去即轻松。忽传异地升迁去，人面桃花依旧红。
新编系列剧《天龙八部》 第十六卷八首 其四	[当代] 杨启宇	无私奉献竞妖娆，舞后歌皇秀一遭。最是曲终人不见，数峰青并债台高。
新编系列剧《天龙八部》 第十六卷八首 其二	[当代] 杨启宇	横陈玉体广庭间，秀色玲珑自可餐。美食佳人同一箸，鱼腩熊掌得双拈。
新编系列剧《天龙八部》 第十六卷八首 其三	[当代] 杨启宇	百业工农兵学商，与时俱进论排行。天罡地煞从头数，第一风流属孔方。
新编系列剧《天龙八部》 第十五卷八首 其八	[当代] 杨启宇	折腰岂止稻粱谋，珠箔牙床玉枕头。忽羡他山猿鹤好，挂冠掩袂下洋洲。
新编系列剧《天龙八部》 第十六卷八首 其一	[当代] 杨启宇	青春作伴舞郎当，祭酒风颠训导狂。侍候上峰侬本份，管他飞短与流长。
新编系列剧《天龙八部》 第十五卷八首 其七	[当代] 杨启宇	短尺缺斤太不该，货真价实好招牌。将伊一纸投消协，说是三陪只两陪！
新编系列剧《天龙八部》 第十五卷八首 其四	[当代] 杨启宇	潲水精油注水猪，黑心月饼腐心酥。丧良歪到婴儿奶，无毒由来不丈夫。
新编系列剧《天龙八部》 第十五卷八首 其六	[当代] 杨启宇	拥旄建节领封疆，赫赫威仪震八方。夤夜轻车临陋巷，焚香俯首拜仙娘。
新编系列剧《天龙八部》 第十五卷八首 其五	[当代] 杨启宇	假凤虚凰入戏来，北漂生计实堪哀。居然爆丑成新秀，直把传媒作鸨媒。
新编系列剧《天龙八部》 第十五卷八首 其三	[当代] 杨启宇	金册藏家岂浪传，黔山嘘气化钱山。美人忍爽三生约，怅望花旗落照间。
新编系列剧《天龙八部》 第十五卷八首 其二	[当代] 杨启宇	万头攒动仰高台，宝马雕车博彩开。覆手为真翻手假，个中消息费疑猜。
新编系列剧《天龙八部》 第十五卷八首 其一	[当代] 杨启宇	偃师伎俩幻无穷，螓首纤腰任克隆。倾国倾城同一貌，翻教嫫母擅春风。
新编系列剧《天龙八部》 第十四卷八首 其八	[当代] 杨启宇	额上天平徽记鲜，祥云五色拥光环。沙盘颠倒乩仙判，始识葫芦大法官。
新编系列剧《天龙八部》 第十四卷八首 其七	[当代] 杨启宇	但凭有奶认亲娘，蛛网蜚丝勾兑忙。幕后昧心颠皂白，庭前信口辩雌黄。
新编系列剧《天龙八部》 第十四卷八首 其五	[当代] 杨启宇	回首银屏一梦中，铁窗冷月对秋风。曾经商海难为税，除却金山不救侬。
新编系列剧《天龙八部》 第十四卷八首 其六	[当代] 杨启宇	扫黄消息太新鲜，处女嫖娼上罚单。毕竞官家公道在，赔她七十又三元。
新编系列剧《天龙八部》 第十四卷八首 其四	[当代] 杨启宇	筑成金屋贮阿娇，桂岭漓江雁拔毛。纵使断头终不悔，与卿相待奈何桥。
新编系列剧《天龙八部》 第十四卷八首 其二	[当代] 杨启宇	招牌赫赫遍洪都，一字千金辟邪符。昨夜西风凋碧树，满城争铲使君书。
新编系列剧《天龙八部》 第十四卷八首 其三	[当代] 杨启宇	右丞红豆谱新篇，入骨相思只为钱。跨鹤腰金欧美去，让他人说葡萄酸。
新编系列剧《天龙八部》 第十三卷八首 其七	[当代] 杨启宇	越墙攀壁上阳台，闻吼失惊跌下来。身体伤残姑莫论，精神损失总该赔！
新编系列剧《天龙八部》 第十三卷八首 其八	[当代] 杨启宇	月朦胧更酒朦胧，昨夜飙车勿系侬。纵使穿帮无所谓，最多只罚学雷锋。
新编系列剧《天龙八部》 第十四卷八首 其一	[当代] 杨启宇	风萧萧兮易水寒，千秋英气发冲冠。忽然骨媚腰肢软，拜倒君王玉陛前。
新编系列剧《天龙八部》 第十三卷八首 其六	[当代] 杨启宇	嘘气能扬咫尺波，哨声起处怨声多。睽睽众目千夫指，笑骂其谁奈我何！
新编系列剧《天龙八部》 第十三卷八首 其四	[当代] 杨启宇	熙熙鸡犬满淮南，舔药飞升路子宽。茶酒例能称博士，官家何吝水衡钱。
新编系列剧《天龙八部》 第十三卷八首 其五	[当代] 杨启宇	异代孤臣恋阙心，汉唐鼎盛接元明。联翩更有清宫戏，彩笔能招帝制魂。
新编系列剧《天龙八部》 第十三卷八首 其二	[当代] 杨启宇	曾歌明月照边关，换羽移宫玉树残。落魄姮娥奔大款，赢亏消息问凉蟾。
新编系列剧《天龙八部》 第十三卷八首 其三	[当代] 杨启宇	金山有路权为径，宦海无涯币作舟。跣足难寻腰笏令，胁肩多见曲钩侯。
新编系列剧《天龙八部》 第十三卷八首 其一	[当代] 杨启宇	红楼玉体夜横陈，油壁香车属美人。梦醒巫山云雨散，荧屏娇怯说纯情。
新编系列剧《天龙八部》 第十二卷八首 其七	[当代] 杨启宇	一梦红楼万古新，分明天壤隔金瓶。颠狂舞罢庄生蝶，转觉金瓶尚可人。
新编系列剧《天龙八部》 第十二卷八首 其八	[当代] 杨启宇	窄窄衣衫短短裙，欢场文苑两知名。相逢怒目兼拳唾，扭作披头散发人。
新编系列剧《天龙八部》 第十二卷八首 其六	[当代] 杨启宇	烂额焦头未见功，灰飞烟灭仗神通。宋皇曾用林灵素，纸马茅兵退犬戎。
新编系列剧《天龙八部》 第十二卷八首 其五	[当代] 杨启宇	画符烧鼎两无凭，滥臜牛皮证道行。赖有钜公饶慧眼，竟将马脚认麒麟。
新编系列剧《天龙八部》 第十二卷八首 其四	[当代] 杨启宇	遥从斗米溯宗风，异代灵犀一点通。毕竞佳儿能跨灶，生祠亲筑气如虹。
新编系列剧《天龙八部》 第十二卷八首 其三	[当代] 杨启宇	腰缠万贯作飞仙，飞到隔洋美利坚。传语徒孙莫惆怅，为师去炼九还丹。
玉楼春 遣闷	[当代] 黄绮	身轻昨夜乘风去。笑向群娥吾语汝。风传天乐望云山，今近琉璃灯隐处。人间岁月虚移度。愧此鸾帏双凤柱。语余合唱玉楼春，共喜玉楼春长住。
生查子 行吟	[当代] 黄绮	柳絮积吟肩，薄暮穷深径。痴绝只前行，白石回吾影。幽意问斜阳，绕树思栖并。无处探蓬山，云去山魂醒。
译《鲁拜集》 其一○一	[当代] 黄克孙	酒僮酒僮劝客来，座中无我莫徘徊。醉翁去后余何物，一只空空覆酒杯。
译《鲁拜集》 其一○○	[当代] 黄克孙	明月多情伴客身，人来人去月无闻。从今几度黄昏月，遍照园林少一人。
译《鲁拜集》 其九十九	[当代] 黄克孙	梦游昨夜到天池，欲借神明剑一枝。斩碎三千愁世界，从头收拾旧须弥。
生查子	[当代] 冯永军	何须寻曩踪，元爱蟠奇秀。支颊看西山，爽气归襟袖。尘怀无计澄，飞瀑迎人骤。闲坐味清凉，岂但娱炎昼。
流星雨为冬冬祷	[当代] 程滨	病里佳人卧帝京，杏坛登老倦书生。已知利禄功名恨，不复风花雪月情。合掌凌寒人自语，群星浸梦夜无声。此心忽共流光远，黏著相思落凤城。
几回	[当代] 程滨	藤萝扶起病梅倾，黄鸟花间巢欲成。永夜未乾今日雨，一春能有几回晴。徘徊短羽凌云去，怅惘空枝向月横。从此微风动霜叶，恍疑重对旧时鸣。
京华别后寄温浩	[当代] 程滨	半曲悠歌两去燕，京华倦客可安然。人生聚散实难料，爱欲春秋不计年。梨肉分时如雪藕，杨花过后是青莲。如何得似农家子，耘却心头一寸田。
三月下旬电脑硬盘再度突毁旧文多佚	[当代] 程滨	劫后寒灰始欲萌，谁知劫火更无情。枕边香篆铭残梦，床上书砖垒古城。万里无门通往日，千年有物役苍生。诗魂拚作中宵电，博得天心一刹明。
晤胡本宇	[当代] 程滨	谁将风力破长哀，门掩繁华久未开。善本方邀薪水去，狂沙偏送故人来。心涵太古元非梦，诗到如今不复才。今日相逢一樽酒，天涯各自踏黄埃。
岁暮送冬冬还大连	[当代] 程滨	云散平明雨未凉，十三徽涩不成章。佳人微雪年年远，芳草虔心寸寸长。青鸟三冬收短羽，雕车一夜走回肠。蛮笺认取平安字，始有情怀动酒狂。
冲雨归家戏占	[当代] 程滨	一入秋来始觉贫，轻车寂寞走双轮。风吹败叶閒铺路，雨打单衣软衬身。十指僵寒非我有，寸心歌啸自天真。家门在望生欢喜，遁入香汤洗客尘。
冲雪赶课出韵不改	[当代] 程滨	一驾轺车不可回，打衣微影诉轻哀。枕边香梦成枯蚁，襟上寒花聚暗苔。冻石无声从地裂，征尘有幸被天埋。貂裘本欲谋温煦，赢得朝朝冲雪来。
夏日雨后写怀	[当代] 程滨	风薰万事懒开眸，弦上金声久不讴。三字经磨三尺喙，一天雨酿一身愁。文心织就人间梦，诗胆吟成海上沤。我有深情谁记取，向隅歌罢被蒙头。
释梦	[当代] 程滨	病到他乡欲死天，筋疲骨懒好安眠。烧成舍利二三子，了却人生一百年。热血永赊慈母债，灰心长惹小君怜。相思结作禅珠样，串起痴人说梦缘。
因循	[当代] 程滨	四顾无人传木铎，双亲有语寄风声。怜他蹈厉开新境，愿我因循度此生。鴂舌族中多诡谲，象牙塔里太晶莹。黄昏十字街头立，回味当年择路情。
相思	[当代] 程滨	小窗琴啸几丁宁，辜负桃红莲已青。有限生涯留恨史，无聊时节默心经。人间厉鬼携谁去，天上明王自我听。见说相思不相见，怕他相见太温馨。
模糊	[当代] 程滨	当年风骨太清癯，怕向人间终日愚。一片诗魂伤绮岁，满天花雨葬微躯。袈裟至我翻魔障，烦恼因谁转颞颥。若问高楼最高处，只今回首已模糊。
春阴诗代书答弟子李昱以广其意	[当代] 程滨	欲将身世叩孤星，同是银河一点萍。爱恨纠时倩谁斫，牢骚深处有人听。好花受雨无心艳，细草冲寒著意青。门外春光犹未满，笑君烦恼对秋暝。
又见南开落海棠	[当代] 程滨	送抱繁柯为我横，六尘催我又行行。好花留与明朝看，苦雨飘来时霎惊。一地海棠娇欲绝，满园芳草碧无情。茫茫四海归何处，且向人间餐落英。
依前	[当代] 程滨	两鬓青青未忍髡，韦编暗被蠹鱼吞。行藏渐入滑稽传，方寸难开般若门。花雨溟濛春气力，晴丝摇曳旧温存。床头月色依前白，照向槐安一断魂。
辜负	[当代] 程滨	辜负经年未展眉，此身何日不驱驰。英雄竟到伤心处，溽暑偏逢酿雨时。梦里书城犹自拥，人间花阵共谁痴。收将绮语无人见，已愧平生莫愧诗。
岁杪写怀	[当代] 程滨	躬逢海啸夺桑田，几日都成莫测渊。天上星云真酿雨，胸中丘壑不飞泉。南薰古调凭谁奏，北国佳人正独眠。我与诗魂相揖别，可能邂逅在他年。
寄小小	[当代] 程滨	尔独何辜不见天，只随春梦恼人眠。寒儒泣血伤阿堵，静女回肠奈可怜。欲作片云翻作泪，未成朝雨已成烟。与君沤灭融为一，相续红尘未了缘。
背痛难寐读柳如是别传达旦	[当代] 程滨	此生骨格太缠绵，病到红尘欲曙天。海内今无柳如是，人间可有梦依然。文章伯与莺花老，太史书将云影怜。一世风流竟忠裕，只因临命赋潜渊。
四月二十一日进京会冬冬	[当代] 程滨	人海相逢为有恩，凭肩无语暗声吞。珍藏一日之间事，追溯三生以上魂。凝碧望春心不死，丁香结子梦方纯。他年觅取今朝路，只有残花与泪痕。
偶向	[当代] 程滨	背人数米复称薪，偶向名园觅此身。世路茫茫吞我辈，楼窗渐渐入微尘。几番廷议槐安国，一径花飞太学春。当日徘徊此间者，只忧天命与天真。
新年写怀	[当代] 程滨	应怜膝上欲鸣琴，弹到灵渊满杀音。铜臭穷涂横血泪，书香浊世护青衿。海天接处三生石，烟草灰中一片心。幸得年时聆法者，回头更向老夫吟。
立春偶成	[当代] 程滨	恨天不语真为恨，嘲我无人始是嘲。枯木何时方解甲，风尘到处有悬匏。修成寂寞招猿鹤，跃入沧浪饲虎蛟。大壑何曾十分满，深林不过一枝巢。
晋如欲刊吾诗属余整理旧作时暂居江南雨夜偶书	[当代] 程滨	往日诗情半不堪，何人片石破深潭。牡丹亭上人初睡，芍药栏前梦已酣。一片春心归蓟北，满街秋雨立江南。夜深依旧无消息，只有孤灯映矫庵。
惯见颔联失黏不改	[当代] 程滨	几日春风欲酿芽，今宵梦醒对空桠。惯见温柔成往事，长携寂寞到天涯。行役人间终是客，漂流欲海更无家。此生偏抱茫茫恨，葬尽未开先陨花。
夏日偶成	[当代] 程滨	前尘带不到今生，记得依稀不姓程。牛角击残歌欲老，龙涎烧尽剑空鸣。焚身火宅逃仍在，饮泪冰心冻始成。我是恒河沙一粒，只应沙里认生平。
红楼四首 其四	[当代] 程滨	幽怀未敢许人知，半世消磨一卷诗。命里情深真有悔，人间别久不成悲。若逢紫陌花开日，便是红楼梦醒时。梦渐微茫花渐老，风尘渺渺竟何之。
红楼四首 其二	[当代] 程滨	衰世骚人半不存，人间毕竟有诗魂。吟风总被风批颊，立雪应教雪满门。锦瑟华年从此去，红楼旧梦倩谁温。今生若问前生事，落魄江湖一雨村。
红楼四首 其三	[当代] 程滨	古堡森然独步迟，声声焰火动冰池。满天星碎无寻处，一夜花开有梦时。往日情怀广陵散，今生事业义山诗。缠绵恍对青春事，未到红楼已自痴。
红楼四首 其一	[当代] 程滨	何处烟花欲报春，大千影里起微尘。星垂四野终难摘，月过中天已自沦。佛国有谁摧地狱，人间剩我觅天真。更将多少痴言语，唤起红楼梦里人。
秋日读学生张翕越诗率成一首	[当代] 程滨	可恨人间秋到迟，未教丛菊绕东篱。枝头一叶归何处，梦里繁华忆旧时。自古有情皆有悔，平生无泪便无诗。锦囊何必盛佳句，皓月清风两贮之。
拟坠机辞	[当代] 程滨	日下长空苦欲追，舷窗打碎浸瑶池。摩云焚却浑身骨，浴血赢来一卷诗。几见花开真有果，曾经梦好尚馀痴。灵魂自信天堂在，不管人间知不知。
秋日晤失之堂主人王亚丁	[当代] 程滨	人到中年始觉酸，当年何事不寻欢。素心文字年年少，大地山河日日寒。宿命结成莲子味，浮生开到菊花团。诗情洒满人间世，只是无缘上笔端。
缚身	[当代] 程滨	缚身百病惯深沉，痴病依然不可禁。阆苑狂尘嘶白马，灵宫密语付青禽。三生石上三秋梦，一卷诗中一寸心。入骨相思剔不得，落花风里对轻阴。
一年	[当代] 程滨	几欲焚诗不忍焚，寸心私语有谁闻。星凋碎梦寻无屐，风递落花开满裙。数曲缠绵痴似我，一年哀乐系于君。馀生不过潇湘路，惆怅湘天一片云。
人间八首 其八	[当代] 程滨	人间长夏去逶迤，凛凛严冬冰满陂。西岭未消终古雪，北风又折最高枝。芙蕖敢为清霜死，葵藿真随暖日移。不恨垂垂吾老矣，诗成天地已垂垂。
人间八首 其七	[当代] 程滨	人间多少万年功，转入巫山一梦中。夙慧时参祖师意，深情终死晋人风。冰肌好月温柔白，血泪幽篁寂寞红。自是蛾眉能羽化，几人回首看衰翁。
人间八首 其六	[当代] 程滨	仙人曾降此山头，上古神椿不识秋。著破平生几双屐，赢来壮岁一身愁。罡风吹梦寻朱雀，巨浪黏云失白鸥。俯视人间浑一气，茫茫何处是皇州。
人间八首 其四	[当代] 程滨	解道浮生一局棋，中盘投子不胜悲。沉迷引凤屠龙术，辜负落花飞絮时。此日一心成笑谑，当年万里为驱驰。人间国手如相遇，逊谢愚蒙无所思。
人间八首 其五	[当代] 程滨	悠然何日见南山，负手徘徊人世间。久向空中书咄咄，且从沙外咏关关。黄金不复知收骨，丹鼎何曾解驻颜。矫首南山终一望，鬓丝衰草两班班。
人间八首 其三	[当代] 程滨	残戈无计返馀晖，夜已沉沉梦已微。悔向人间成鹤立，痴从月下看乌飞。千寻碧海心谁觅，一片青山誓已违。只恐他年魂不灭，也随群鬼逐甘肥。
人间八首 其二	[当代] 程滨	正道行行已暗斜，青衫脱去入繁华。已吞琳馆长生药，不见银河渡口槎。域外偶然闻汉乐，人间到处起胡笳。无边风月终成鉴，未鉴青磷只鉴花。
人间八首 其一	[当代] 程滨	几日飞花香满林，小窗幽树影森森。望穿云外千秋雨，洒向人间一片阴。笑柄贻人刊绮梦，悲情作茧锁春心。年年长夜消磨法，想像昔人听捣砧。
寄斯坦福故人	[当代] 程滨	不觉人间百草苏，百花深处已模糊。衣冠如雪曾歌啸，风骨成灰久嗫嚅。剩我沉思终梦寐，与君相失老江湖。故园一阵馨香雨，寄到天涯香也无。
癸巳除夕	[当代] 程滨	萧斋曾似夜行船，酒到酣时漫扣舷。岂有情怀温旧梦，渐无诗句纪新年。烟花零落星犹在，心印模糊法未传。愧煞袁公襟抱冷，雪封门处自高眠。
天真	[当代] 程滨	只恨天真铸我身，浮华错认汝天真。咿哦转瞬皆歌哭，烦恼萦怀几笑颦。噩梦馀生埋永夜，空花一片逐轻尘。童心从此无寻处，剩有微躯自隐沦。
重将	[当代] 程滨	贼星号泣陨于天，渐远祲氛四十年。怕使民心萌上智，重将妖血噀中原。明堂稳率食人兽，死水空肥缩颈鳊。他日万方成鬼域，清泠犹许赴沉渊。
挽系孤山房主人王成纲先生	[当代] 程滨	河岳英灵指掌间，忍教坠绪转夷蛮。汪茫北海能容水，诙达东方不侍班。说项十年惭鼠璞，携诗万卷补嫏环。风前剩我成新句，一片蓁芜谁与删？
次杜少陵曲江二首韵 其一	[当代] 程滨	谁以八千为一春，也应矜悯惜春人。少年睥睨缘英气，壮岁消沉在绛唇。茅屋无由窥脉望，明堂有诏获麒麟。箕山淘尽当年土，葬送羲皇以上身。
次杜少陵曲江二首韵 其二	[当代] 程滨	浮生谁欲结鹑衣，莫问渊明归不归。醉里河山真汗漫，觉来星斗尚依稀。有花有月人应舞，无翼无风梦自飞。枕下诗囊封旧岁，他年心事与诗违。
简化字 次义山韵	[当代] 程滨	怕有愚蒙识字难，半为潦草半为残。薪传百代余温尽，鬼哭千年血泪乾。若个含毫文思涌，几人呵笔砚冰寒。先贤手泽今如在，只作天书符箓看。
乙未正月初二大连客舍临孔子庙堂碑至解黻去佩书烬儒坑八字慨然有作	[当代] 程滨	但有昏灯对一檠，当窗焰火动心兵。他乡临帖消长夜，末世裁诗了此生。华发皑皑天未雪，回肠隐隐剑初鸣。神州欲破千秋梦，秽史新书万岁名。
丙申秋日	[当代] 程滨	花落笔端秋未深，华灯渐歇夜森森。地维应共七弦绝，天陛岂容三户侵。蝠诞西方生侠骨，佛来中土动魔心。我逢末法兼衰世，赢得千金掷万金。
丙申夏雨夜和杨千钰	[当代] 程滨	彻夜奔霆湿羽衣，雨收依旧向南飞。感吾灯下头将白，看汝风前衣正绯。碧水盈盈观菡萏，春心隐隐种蔷薇。馀生各向天涯老，一纸蛮笺归不归？
寿璧予师古稀	[当代] 程滨	一瓣心香绍古贤，管城毛颖共周旋。寻真曾作东瀛客，阅世真成南极仙。沧海鱼龙亲朗抱，圣山风雪满吟肩。古稀今向神椿颂，莫笑小年知大年。
冬晓赶课	[当代] 程滨	高床眠有意，名册唱无良。梦冷衾犹热，心焦路更凉。云蒙一夜月，车带半晨霜。信手微摩拭，随风解抑扬。
梦张弥二首 其二	[当代] 程滨	君祖是吾师，和君共仰之。苍黄同履戴，旦夕各参差。故国何时返，遗风每日持。相逢在泉壤，不可是蛮夷。
梦张弥二首 其一	[当代] 程滨	隔溟如隔世，鱼雁了无还。一枕能相对，千言俱等閒。胡诗无月窟，汉乐有阳关。异域多奇诡，君心自减删。
题顾随文集	[当代] 程滨	愿化书中蠹，芸签一尾鳞。愁浓诗作伴，梦细韵为茵。食尽先生字，修成脉望身。无缘窥夜色，河汉漾微沦。
待雨	[当代] 程滨	一思三年久，三年徒一人。相逢犹似旧，共话已非陈。故恨曾成故，新愁枉作新。今宵人去也，风雨梦空频。
不知情	[当代] 程滨	爇尽兰膏馥，焚成烛火明。依稀无一语，仿佛已三生。泪贮黄金盏，心灰碧玉檠。当初有真爱，到底不知情。
岁暮听王立新师自度曲湖畔漫步师谓湖既南开之马蹄湖	[当代] 程滨	影入马蹄水，身临虎尾冰。喃喃虽自语，啧啧有人称。绵邈费而隐，回环流复凝。春澌暗溶泻，重忆颖师能。
拟上迦陵	[当代] 程滨	座下青衫泪，心中赤子情。言颠洵謇谔，辞费固真诚。铎振封人叹，薪传国士赓。因知参也鲁，不敢望迦陵。
连日雾收夜行书所见	[当代] 程滨	满城侵海雾，举岸散江烟。任尔来如梦，随他去是缘。月牙临鸟道，冰面上渔舷。试把凭肩语，聊充一味禅。
与周航谒国子监孔庙	[当代] 程滨	横檐欲接阴，古木自成林。鸟语红墙寂，碑凝碧藓侵。同门皆稽颡，异族共清心。倚立怀忠信，黄昏浮磬音。
立冬前一日晓行忆梦	[当代] 程滨	晓色涵幽水，穿桥入柳丛。旋生旋寂灭，渐远渐溟濛。念念翻为梦，时时幻作空。秋阴犹未散，回首背西风。
春晓赶课	[当代] 程滨	既上三竿日，犹怜八尺床。繁花莺语细，一径翠阴凉。大道终无已，浮生岂未央。孰云驹隙短，颠沛更嫌长。
中秋前二日园中望月	[当代] 程滨	明月照伶俜，人眠我独醒。徘徊流四国，徙倚到中庭。幽涩缘心起，芳芬自底馨。繁柯遮不尽，耿耿数枚星。
别吕君	[当代] 程滨	热府频欢咽，寒宫一阙盈。别离生死事，占破古今情。此刻楼边酒，明曦车上酲。中心初似醉，斜月已微行。
读书三首 其三	[当代] 程滨	道德终难悟，中庸不可瞻。世间频出入，方寸总辛甜。不喜庄生诞，安循尼父严。百年何所寄，诗酒铸陶潜。
读书三首 其二	[当代] 程滨	弃智三千日，修身四五年。道心能自醒，儒术不真传。子有其中乐，谁无甚矣怜。欲参蝴蝶梦，漱石枕流泉。
读书三首 其一	[当代] 程滨	欲继真儒术，关门作圣贤。逍遥难久恃，齐物会长悛。有理推经奥，孰心似我虔。青灯添寂寞，狷介不参禅。
立秋十四日无蝉有病	[当代] 程滨	一夜蝉声尽，三春花事休。风来残叶乱，雨过满城秋。强起酸腰软，长吟病句遒。空枝谁复警，独自沐清流。
秋意	[当代] 程滨	秋意因谁起，秋情至此多。飘飖身外叶，寂寞雨中蓑。笼愁黄檗树，罥梦碧烟萝。兀坐操琴曲，自鸣还自歌。
九日	[当代] 程滨	凄雨淹榴火，疏篱映菊花。风凉秋到枕，病久痛为家。眼底三春破，胸中百虑赊。渐醒蝴蝶梦，墙上日初斜。
晚饭后步之水上公园二首 其二	[当代] 程滨	初鼓园林黯，寂寥生棘蓁。渔航连野岸，冷月破清沦。禽啸疑神哭，萤飞慄鬼燐。只愁归卧后，馀悸梦中频。
晚饭后步之水上公园二首 其一	[当代] 程滨	昼眠纱帐雨，夜餍御厨珍。迷我歧三岔，随他月一轮。远灯埋草色，清露点花唇。大道终何向，飘飘欲出尘。
票房因雨暂停马蹄湖候同好以语之	[当代] 程滨	欹枕逃朱夏，閒眠醒碧纱。一窗竹雨瘦，满臂簟纹斜。歌咏琴房扊，徘徊布伞遮。候君兰沼外，独立听蛤蟆。
人工湖竹枝词三首 其二	[当代] 程坚甫	一行疏柳晚风清，不少诗情与画情。有客问予予问客，拱桥何以号超英？
人工湖竹枝词三首 其一	[当代] 程坚甫	扁舟一叶木兰桡，儿女双双学弄潮。让妹坐头郎坐尾，白桥穿过又红桥。
竹枝词 其三 台城人工湖（十首录三）	[当代] 程坚甫	大小湖如大小乔，小乔更比大乔娇。禁他不住诗情动，水面风过塔影摇。
竹枝词 其二 台城人工湖（十首录三）	[当代] 程坚甫	绿衣黄发小娃娃，牵住娘衣要摘花。娘笑回头哄娇女，板牌告示谓严拿。
竹枝词 其一 台城人工湖（十首录三）	[当代] 程坚甫	一行疏柳晚风清，不少诗情与画情。有客问予予问客，拱桥何以号超英。
台城再度沦陷纪实	[当代] 程坚甫	三三痛未定，倭兽再来寇。初开据浔城，倏又占海口。抗战未三日，台城旋失守。曾不旋踵间，枪声响左右。倭兽肆残暴，杀戮无良莠。自忘蝼蚁贱，随众仓惶走。岂不惜青毡，亦多珍敝帚。狼狈复狼狈，直类丧家狗。望门暂投止，昏夜寻戚旧。牵茨藉地眠，好梦觅何有。农家屋湫隘，未容显身手。小儿溺于旁，巨牛喘其后。岂敢嫌芜秽，视同安乐薮。抚心窃自念，逆来当顺受。天幸未绝人，乱离或不久。果然十日间，兽蹄不停逗。消息乍传闻，如饮香醇酒。又如患沉疴，乍获神针灸。怡然归故里，荆妻伫门首。门前不改风，山川依旧秀。何时天厌乱，殪彼跳梁丑。共作太平人，击壤歌畎亩。
访惠群	[当代] 程坚甫	相逢老少两形忘，欢笑灯前赌食糖。忽忽归途诗兴动，星光月影夜茫茫。
携鸡雏数头出市求售不成归赠以诗二首 其二	[当代] 程坚甫	雌伏雄飞各有期，山家更不设樊篱。主人老去无多乐，赠尔诗成一解颐。
携鸡雏数头出市求售不成归赠以诗二首 其一	[当代] 程坚甫	翼长鸡雏渐学飞，今朝出市复携归。只缘读墨谈兼爱，未忍分教两面违。
花下感怀	[当代] 程坚甫	独立苍茫泪湿衣，看花回首故人稀。悲欢不尽因离合，今古何能定是非？
赠李沛君	[当代] 程坚甫	月去月来来去忙，采将吟料压行囊。惟君染得诗书味，散入青山一路香！
中秋月下吟二首 其二	[当代] 程坚甫	飞镜无根系者谁，稼轩妙语解人颐。可怜今夜阶前月，犹似牵娘索饼时。
中秋月下吟二首 其一	[当代] 程坚甫	醉月飞觞兴最豪，由来得月在楼高。谁知月也怜诗客，分取余光照缊袍。
遣悲怀四首 其四	[当代] 程坚甫	久矣斋头笔墨荒，何心更巧弄词章。如今作此凄凉语，莫遣悲怀只断肠。
遣悲怀四首 其三	[当代] 程坚甫	牛衣余泪写成诗，正是人间七夕时。自看女牛难学步，渡河相见更无期。
遣悲怀四首 其二	[当代] 程坚甫	死生分手我何堪，五十年来共苦甘。何事于心犹未了，临终不断口喃喃。
遣悲怀四首 其一	[当代] 程坚甫	卅载牛衣泪未干，遇人终古感艰难。魂归兜率眉应展，休念老夫形影单。
春寒吟	[当代] 程坚甫	镇日消寒唯借火，断无暖气到贫家。虔心更向风前说，莫去园林损一花。
老境自述二首 其一	[当代] 程坚甫	看书徒自苦双眸，未必桑榆尚可收。且喜日长饥火动，老妻分我一馒头。
老境自述二首 其二	[当代] 程坚甫	烧残桦烛写诗成，大似寒蛩泣露声。拙亦无妨工亦好，老夫原不尚虚名。
再赠惠群	[当代] 程坚甫	天不虚生秀拔材，眼前挫折莫心灰。老夫姑缓须臾死，看尔鸡群飞出来。
雨天有感	[当代] 程坚甫	几度看花约不成，兼旬有雨竟无晴。黑云深处天方梦，那管人间有怨声。
惠群见赠画梅一幅赋此贻之	[当代] 程坚甫	蓦地春光扑面来，嫣红历乱雪中开。因知赠画人风格，铁骨冰心亦似梅。
作者自难得糊涂续咏	[当代] 程坚甫	聪明原不及糊涂，巧者常为拙者奴。我愿聪明尽消失，来生更不识之无。
难得糊涂	[当代] 程坚甫	难得糊涂语最真，糊涂易保百年身。东坡已恨聪明误，不愿聪明更误人。
新妇吟	[当代] 程坚甫	步出璇闺心胆寒，承颜怕失老姑欢。可怜西蜀蚕丛地，未若人间妇道难。
戏赠道旋	[当代] 程坚甫	奔仆风尘未废诗，吟成多在息肩时。边韶腹有经书在，寄语途人莫相皮。
七夕戏呈双星	[当代] 程坚甫	银汉迢迢舟楫无，填河乌鹊费工夫。婚姻久已如儿戏，牛女何因不另图。
有寄	[当代] 程坚甫	半世奔驰觅斗升，年来心似玉壶冰。得鱼至竟归谁有，乞解鸬鸶颈上绳。
寿内人	[当代] 程坚甫	膝前莫更叹无儿，即便生儿亦已迟。爱子托人原恨事，何如身后有传诗。
温泉冬浴	[当代] 程坚甫	不断辚辚车马尘，临流皆欲洁其身。出山泉水休云浊，世上趋炎大有人。
祖逖渡江	[当代] 程坚甫	丈夫慷慨济时艰，不扫胡尘誓不还。击楫已成过去事，英风犹被大江间。
感冒步林清晓韵	[当代] 傅义	隆冬反觉昼偏长，鼻下多赢涕几行。药液愁瞪徐点滴，布衾苦恋异寻常。天悬红日如平日，人识良方是孔方。憎杀朔风欺老骨，终须让我得安康。
读鄱湖野语致一得愚生	[当代] 傅义	研都十稔力经营，巨帙煌煌始自成。腹贮珠玑藉酒洒，笔翻风雨作涛鸣。网罗鸾凤谐幽韵，跋涉华胥睦旧盟。何日大姑清冽水，从容勺饮畅吾生。
徐绚老友读予仰斋存稿见怀赋此答之	[当代] 傅义	坑灰渐冷复长哦，历劫翻成雅兴多。夕秀朝华顾我笑，雷鸣风啸助人歌。倘能律中惊神鬼，不怨贪吟陷网罗。壮岁英怀何足道，且揩老眼看山河。
夜读	[当代] 傅义	寒窗夜读一灯莹，鱼尾乌丝照眼明。络绎而来新面目，交游已久旧精英。文章由彼常憎命，书卷于吾总有情。兴起不知时早晚，金鸡枉为报三更。
戏效王燕险韵	[当代] 傅义	时至花开鼓不挝，小舟游览桨徐划。新荷乍举香堪把，佳句难成手乱叉。款款蜻蜓轻驻足，峨峨鬒发俏当珈。兴酣酒渴方思饮，忽见山隈有石污。
连日阴雨遣闷	[当代] 傅义	雨师风伯不嫌烦，尽撒烦人剪剪寒。强使好游双足锁，宁容择处一枝安。仰天偏爱开颜笑，面壁难如揽景欢。乌鹊深藏花垂泪，何时曝日共盘桓！
漫吟	[当代] 傅义	落落乾坤馀此身，俯仰锤成耄耋人。梦返青春留不住，新怜白发觉须珍。挥毫乱遣龙蛇走，展卷仍思李杜亲。若问颓龄何所似，眠从深夜起清晨。
蛰堪王燕书玉游赣急往章门拜晤盛元晓华陈平在座	[当代] 傅义	颓龄僻处发飘萧，跃起迎宾不惮遥。郑谷堂前难继武，居庸关外久闻韶。临屏敲韵逢多日，促膝倾杯恋此宵。雨霁云消吟兴好，众星璀璨仰青霄。
初识王澍先生即蒙惠玉谨步原韵	[当代] 傅义	升堂入室懵无门，李杜坛遥仍欲奔。弄笔竟悭成纪梦，浣花徒拜草堂魂。昭明精鉴吾何幸，燕蓟耆儒几尚存。摩诘风仪钦仰久，灵泉一洗老眸昏。
次韵酬金水君	[当代] 傅义	因缘文字始相逢，喜煞蜗居懒散翁。仪态驰思难得肖，嘤鸣有愿幸非空。流觞姑藉秀江水，倚马亲沾大国风。颖出赣西骚雅士，纷来欢聚共迎公。
酬李汝启见贻次玉	[当代] 傅义	神交久矣憾难逢，忽辱高车慰拙翁。正值吟朋毡席满，肯令良夜酒杯空。来携天畔纤纤月，去剩帘前袅袅风。言及尊师吾故友，痛颓诗界一名峰。
喜金水一得二君枉驾过存	[当代] 傅义	讲坛载誉远方来，恭迓文旌过草莱。扫净芜荒添喜气，拨开茅塞藉高才。更迎词海遨游客，共赏宜春潋滟杯。一派清秋好光景，黄花含笑为君开。
安居	[当代] 傅义	寂寞山城居易安，园蔬新采可加餐。花能侑酒微微醉，风促添衣渐渐寒。已老未衰堪自喜，既温且饱幸无难。中年哀乐休回首，姑作烟云入梦观。
野读	[当代] 傅义	秋光诱我挟书游，坐读行吟未许休。红叶拾来书小字，黄花开处发清讴。有风辄向心灵触，得句全随意识流。下里阳春忽忘却，海天飞下一群鸥。
次韵和丁小玲周甲书怀四首 其三	[当代] 傅义	前尘回首一风飘，且待故山猿鹤招。篱下欣陪高士菊，花前慵对美人蕉。香檀未爇慈航渺，上苑争嘶宝马骄。几度欲抛蒙氏笔，柔拳无力抑心潮。
次韵和丁小玲周甲书怀四首 其四	[当代] 傅义	朗咏低吟秋复春，悠游韵海益精神。词源浩瀚江倾峡，仙洞幽深梦有津。法溯诗骚非泥古，句由肺腑自能新。高坛李杜今谁是，独敬鸡窗耳顺人。
秋吟	[当代] 傅义	肠枯笔涩笑吟哦，百岁流光一刹那。脑汁频熬犹不已，书城久旅竟如何。庭前败叶飘将尽，篱畔新花绽渐多。且向江山索灵感，挟风携月踏晴莎。
次韵和丁小玲周甲书怀四首 其一	[当代] 傅义	日月循环又及春，婺星高照半閒身。奁中尘染菱花面，案上光生铁砚滨。劲草昂扬风不屈，圆珠流转艺堪珍。诗心只向苍黔折，竟是年年压线人。
次韵和丁小玲周甲书怀四首 其二	[当代] 傅义	百雉书城善置身，镜台不许涴纤尘。月明林下天容净，潮涌喉头野语真。对雪每怜能免俗，作诗岂是为医贫。秋阳可有通灵眼，普照寒山倚竹人？
晋城诗会间游太行山锡崖沟与蔡佛生兄合影	[当代] 傅义	文场诗会屡相逢，宏论高吟震聩聋。涛涌三江趋大海，门临双柳播清风。说诗匡鼎颐咸解，梦笔江淹怀未空。化险为夷今又是，锡崖沟上两衰翁。
竹林	[当代] 傅义	笼翠含烟丛竹林，清风催作凤凰吟。来仪辛苦谋粗实，垂荫殷勤有惠心。豪管哀弦声隐隐，迷云浓雾影沉沉。閒眠石榻悲嵇阮，酒冷砧空夜雨淋。
孙中山诞辰一百四十周年敬步挽刘道一韵	[当代] 傅义	奋臂悲歌吊楚雄，肯令碧血化为空。全倾肝胆救中国，别有经纶说大同。力毙嬴秦千载虎，志匡涂炭九州鸿。何时可向中山告，天下今真尽姓公。
又	[当代] 傅义	已惯市声喧日夜，习知天地乍晴阴。红尘万事皆慵问，绿酒三餐且细斟。亦笑亦颦痴不忌，一丘一壑乐堪寻。早抛投笔从戎志，只剩挥戈反日心。
随兴	[当代] 傅义	长条罢拂柳依依，万朵红云护我归。书影重重频诱目，墨香细细欲熏衣。懒翻兔册从中检，漫把羊毫随手挥。少顷东山明月上，闲步空庭沐素辉。
拙帖预祝九十生辰本戏言蒙网友纷致祝贺赋谢	[当代] 傅义	预支岁月作生辰，竟有如斯老眊人。壮志已惭浑似醉，童心或慰不曾沦。抛砖权作杯中酒，贻玉频添席上珍。遍越云山亲拜手，屏前一个葛天民。
答俯庐君步其偶像韵	[当代] 傅义	达人寿考岂渠央，不敬尊神一炷香。偶像犹龙形半隐，擂台遇虎技谁长。灯前思接千载远，林下心生六月凉。结个芳邻同俯仰，凭君先写发凡章。
街头乞儿次皎月韵	[当代] 傅义	耻趋大殿乞尊神，香烛俱无孰进身。革命空思红小鬼，谋生岂作黑帮人。落落乾坤荆棘路，茫茫岁月雪霜痕。长街莫羡豪门贵，务要心头不赤贫。
预祝九十生辰	[当代] 傅义	与谁共祝此生辰，再祝真为百岁人。每对高山犹向往，宁忧大海忽沉沦。庭前松柏和予老，架上缃签独汝珍。回首漫漫过来路，求天许作葛天民。
赠孟依依	[当代] 傅义	工诗不欲以诗名，疏竹幽兰别有情。岂为真人无露相，却防俗子妄呼卿。从他马甲荣坛坫，容我兵丁认弟兄。蜗角纷钻头万颗，沧浪何似濯尘缨。
端午吊屈原	[当代] 傅义	读罢离骚剩感伤，圣贤难熨九回肠。江山有主尊孤独，天地生才吊败亡。浪涌汨罗千古恨，盘堆角黍万家香。剧怜言者闻无罪，犹道昏王是哲王。
读无欲斋吟稿	[当代] 傅义	日为忧时感万千，放言高论意拳拳。杜陵下笔皆诗史，贾谊陈书是泪泉。野老常思尧舜治，汉庭仍觉鬼神贤。街谈巷议将潮涌，骨鲠喉头尽欲宣。
布衣步丁小玲韵	[当代] 傅义	草茅尘少未缁衣，嘘壁还思气吐霓。瘦误人誇身似鹤，老真自诩发成丝。飞觞醉月慵呼侣，安步徐行漫咏诗。忽见空谷幽兰韵，清芬徒挹笔难题。
萧然步丁小玲鱼虞韵	[当代] 傅义	自品清茶自检书，遣怀惟向缪斯呼。风霜催鬓萧萧白，竹帛铭心点点朱。咏絮几人能似子，吹竽斯世愧为吾。邯郸学步空贻笑，犹立江头盼鲤鱼。
潮州五首 其五 海滨观渔	[当代] 傅义	拓疆围海垦成田，略胜扶犁盼稻棉。且幸幼苗皆得所，难容微命亦潜渊。高悬巨网观春汛，小出扁舟乘夕烟。忽忆濠梁庄惠辩，不闻鱼乐适堪怜。
潮州五首 其一 谒韩文公祠	[当代] 傅义	朝阳影里见朝阳，来谒阶前一炷香。不信文能祛鳄患，仍钦心是恤民伤。丹花艳发英雄树，碧磴遥升泰斗堂。八月仁风千载被，山川同戴日月光。
潮州五首 其二 湘子桥	[当代] 傅义	廿四墩间十八船，升沉铁索总牢牵。滔滔恶浪刚腰斩，闪闪红光旋并肩。物象每随官意改，民情惟乞羽仙怜。我来拆旧更新后，又值除新复旧前。
自遣	[当代] 傅义	朝夕开帷纳彩霞，和风也请入吾家。远师陶侃閒移甓，懒乞羲和暂驻车。顾影未生鸿鹄翼，踏春且赏李桃花。临窗试读相如赋，飘若淩云兴最赊。
闲居	[当代] 傅义	杜诗韩笔尽珠玑，蜗角蝇头魅影微。不入青山仍习静，只应白首便忘机。月移清荫潜侵枕，花纵芳香乱入帏。自省尚亏禅定力，借摊书卷阖心扉。
春宵	[当代] 傅义	梅柳风催翰墨香，日馀犹自惜春光。连番横雨添寒重，几卷残编伴漏长。敲诗不觉髭撚断，至晓空嗟脑善忘。一宿披衣常数起，当真火速若追亡。
丙戌人日立春用蔡襄韵	[当代] 傅义	苍茫大海忆航船，淡淡疏星漠漠烟。永夜波涛催奋进，遥天春信喜潜传。风云诡谲成今古，日月蹉跎感万千。剪綵为人翻一笑，懵腾不省是何年。
车过井冈山忆晦窗青凤	[当代] 傅义	井冈向以揭竿名，星火周原燎已成。应有吟旌三宿地，难忘战垒卅年情。江山慷慨酬风雅，笔墨淋漓洗甲兵。书剑飘零空健羡，飞熊翔凤座中英。
示外孙女谢茹	[当代] 傅义	绕膝笑看四代人，寄望于汝最为珍。冲寒梅示欣欣意，解冻风生蔼蔼春。家富韦编贵承志，座无毡席有传薪。乐闻居址风光美，且待扶携饱一巡。
次韵醉里偶得和无欲斋主	[当代] 傅义	乱挥墨沈未成花，每忘西窗日影斜。笑学少年为底事，喜迎春色入吾家。谁歌谁哭谁能管，自写自圈自打叉。只恳方家助开窍，不朝诗国乞放衙。
山茶	[当代] 傅义	号曼陀罗佛国花，慈悲心地广无涯。剧怜尘世经千劫，引领春风到万家。桃李追随芳讯远，冰澌溶泄逸情加。生平不作横斜态，挺起枝梢揽赤霞。
金水兄得拙集贻诗慰勉经秋徂冬始次韵为酬	[当代] 傅义	杀气全消朔气升，金乌任尔急飞腾。荷香早沁三生梦，玉屑犹辉五夜灯。愧乏清泉为祛热，惠贻炽炭好融冰。世情冷暖何须问，天际云霞正蔚蒸。
致网上青年诗人	[当代] 傅义	欣从网络识风标，千里神驰慰寂寥。灿灿鲜花娇绛苑，绵绵丝雨润琼霄。灵泉喷涌圆珠笔，清韵悠扬碧玉箫。牙键敲残情未了，云山绮丽路迢遥。
题泛舟才女图	[当代] 傅义	支颐不语任舟行，徐领香风无限情。星眼似开还似闭，琴心如醒又如酲。琅函欹枕沉吟久，荷盖张屏寤寐清。纨扇从他垂素手，丰姿岂是琢雕成。
登赣州八境台	[当代] 傅义	崇台巍阁壮乡邦，揽胜来凭绿玉窗。烟树八方开画境，雪涛千里下清江。云连滕阁南望北，水到虔州一扼双。正是坡公会意处，淋漓翰墨韵琤瑽。
瑞金云山古寺	[当代] 傅义	密林高耸卫招提，屏障天然望眼迷。闪闪红星临宝座，泠泠玉磬换金鼙。祇园大震风雷激，圣地重来日月暌。指点孑遗凭吊处，七弦声伴百灵啼。
重登郁孤台	[当代] 傅义	卓然孤峙郁崔嵬，地老天荒剩此台。一阕愁词公竟去，双江胜迹我重来。瑶阶新历褰衣上，绮阁增华望眼开。吊罢遗踪偏兴慨，江山毋复屈英才。
书感	[当代] 傅义	繁华满眼示昌隆，土木频兴财力雄。古道丘轲尚谁问，真经马列几人通。江河日下势难挽，上下交征术不穷。梦美南柯几时醒，晨钟暮鼓恐无功。
秋兴次前韵酬金水	[当代] 傅义	秋灯夜雨倦难禁，忽奉云笺急朗吟。感慨系之忘已老，低徊久矣念尤深。樗材情寄三生石，桂魄香飘万颗金。他日清游真枉驾，定倾佳酿沃素心。
遣兴	[当代] 傅义	行藏何用计浮沉，绿蚁红炉且自斟。变尽沧桑文未丧，交深骚雅乐堪寻。鸢飞鱼跃天然趣，竹韵松涛自在音。俯仰两间欣有得，急挥斑管细哦吟。
送伯元兄还京就养	[当代] 傅义	南下雄风尚少年，弦歌绛帐遂华颠。萧然一榻供衰病，耄矣单身感万千。幸际龙兴云从日，痛遭黑混白淆天。闻佳儿女思温凊，策杖旋归倚日边。
登新建袁山公园	[当代] 傅义	浚水穿山辟草莱，瑶池阆苑豁然开。攀巅喜与丹霞近，倚棹姑随碧浪推。高士冢空烟缥缈，状元亭在鸟低徊。今朝一片新天地，熙攮人群几能来？
闻吕小薇大姐住院偕周缉熙熊盛元兄同往探视归饮周宅	[当代] 傅义	老境难防二竖侵，豪情不减胜神针。春回孤枕三生梦，韵入千秋一片心。书卷药囊成永契，廊风窗月听低吟。同归未忍旋分袂，乘兴诗和酒共斟。
次韵和金水君秋兴	[当代] 傅义	妙绪纷披感不禁，遥听沧海起龙吟。掀天巨吼洪波涌，斫地高歌块垒深。谁惜黄钟沦九劫，每闻敝絮重千金。重重喉鲠终须吐，岂止藏山一片心。
春宵	[当代] 傅义	春宵一刻值千金，花月宁堪慰素襟。自忖尚无多学问，安能再负好光阴。词源倒峡书中见，赋笔生花梦里寻。绮丽岁华非绮岁，高楼歌管莫相侵。
清明江边漫步	[当代] 傅义	无风无雨杏花天，缓步寻诗爱自然。春色二分由燕剪，壮怀一例付驹迁。不惊户外黄鸡唱，但赏江干白日暄。韶景如馐频攫取，饥肠辘辘乞充填。
南昌秋水广场音乐喷泉	[当代] 傅义	横空一道水晶墙，又似珠帘百丈强。旋废旋兴惊叠换，易生易灭适如常。云门高奏齐天乐，玉柱频生射斗光。红了滩前半江水，莫疑身又历沧桑。
年终岁首盛元诗兴大发读罢赋寄	[当代] 傅义	爆竹喧呼何所为，为君起兴酿君诗。追寻翰藻年年梦，俯仰乾坤局局棋。大腕挥金惟行乐，骚心寓笔每忧时。撑天岂便凭一柱，众手高擎应易支。
红梅二首 其一	[当代] 傅义	自诩春光万朵秾，因君悲喜各难同。魂消杜宇枝头血，国破桃花扇底风。大庾朝霞烘古道，西泠冻蕊醉孤峰。卧游最爱山阴树，树树皆为一放翁。
红梅二首 其二	[当代] 傅义	锦瓶香酿一枝秾，稚女携来带笑同。娇态罗浮仙子醉，素心姑射美人通。相逢始觉春来早，偶忆犹疑梦未终。忽忽遂逾花甲子，老师久已老成翁。
禁体咏腊梅和盛元兼示静凤 二首 其二	[当代] 傅义	浴佛清斋已过些，幽姿天与美无瑕。自矜冷月犹为伴，那管东风未有家。貌倩许同莺酷似，芳群羞与杏俱加。宫娥未识清高节，纷效含章误坠花。
禁体咏腊梅和盛元兼示静凤 二首 其一	[当代] 傅义	记曾惊艳久盘桓，似媚还庄正耐看。笼手醉吟归不得，回眸凝盼秀堪餐。仙娥闭月休伤独，高士壅门岂怯寒。迎得春来君便去，叫人怎不动心肝。
酬重庆赵家怡先生 拙集仰斋存稿寄呈郢正旋蒙回赠大著南村诗词选并赐以诗时留滞域外归后次韵为报	[当代] 傅义	朵云冉冉降茅斋，留滞周南久未回。惠玉情深忘溢美，报琼意挚愧无才。煌煌巨册辉翰苑，习习春风暖砚台。今日巴人非昔比，千章绣锦赖镕裁。
读邹吉玲香艳断肠词赋此赠之	[当代] 傅义	桃花灼灼雨丝丝，都是牵愁惹恨词。已昵春风轻抚颊，怎禁秋露冷侵肌。天生丽质偏多感，人历情场总易痴。谢女果然富才思，香奁应是愧须眉。
黄鹤楼书感	[当代] 傅义	黄鹤飞离不复来，千年频见古楼台。雕栏玉砌回环上，秋水长天迤逦开。笔可生花真美梦，文难送鬼枉多才。谁犹高唱前朝曲，但见寒虫泣草莱。
索弗伦金山废矿华工村	[当代] 傅义	古貌依稀认昔年，黄金灿灿炫南天。一时狂热闻风起，万里间关逐利迁。深入黄泉搜巨宝，横遭白眼泣空拳。主人亿贯缠腰去，遗尔窝棚尚数椽。
维多利亚皇家植物园	[当代] 傅义	温容丽采业辉煌，玉像巍然俯下方。人比幽崇流放远，国争欧美治平强。莺花引路牵游兴，华夏开畦发异香。因忆灵台天子苑，刍荛同乐恣翱翔。
墨尔本艺术中心	[当代] 傅义	栋宇连甍三巨院，环球艺术萃精英。流光溢彩惊才艳，曼舞轻歌乐太平。海上瀛洲超幻象，空中天籁启新声。陶融高雅氛围里，搔首归来百感生。
澳洲闲居	[当代] 傅义	一杯飞度不移时，暴虎冯河未可嗤。鸿外长天云作从，鸥边暇日海相怡。书田渐觉荒废矣，诗境犹思跋涉之。绝域风光诚绝美，宝山空入复奚为。
赴澳探亲待机沪上寄熊盛元	[当代] 傅义	乘槎浮海意纵横，浩荡烟波笔底倾。高楼漫诩洋人好，巨埠真成海市荣。辞国远游宁善策，思亲深喜有温情。诘朝附翼南翔去，谁与尊前唱渭城。
菏泽观牡丹未开遂游梁山原拟经此赴京中旧友之约闻役作而返	[当代] 傅义	愁闻伯有扰神京，难遣衰迟复远行。十日平原中道废，九天阊阖百忧生。名花娇怪来何早，紫陌酣游梦未成。英魄若能驱厉鬼，杏黄旗下誓千营。
文竹	[当代] 傅义	摘取晴空一片云，疏疏密密叠螺纹。清癯体貌长如此，儒雅风流独让君。亦有高茎成玉立，更饶幽韵媲兰芬。画栏书案长相对，欲与倾杯共论文。
颐和园观感	[当代] 傅义	亭阁楼台七宝装，更于高处起禅房。香檀虚奉龛中佛，巨苑真娱帘后皇。遍地疮痍无净土，此间富丽似天堂。可曾万寿山头望，烟柳斜阳正断肠。
自题閒居杂咏后	[当代] 傅义	扶头半醉暖于春，不屡狂飙欲杀人。方朔已欣饥未死，少陵终羡笔如神。旧书重读弥知味，彼岸遥望苦觅津。且趁閒居挥乱墨，自怜弊帚岂须珍。
吾庐	[当代] 傅义	桃源无处觅，人境结蓬庐。容膝何妨小，安心便有余。寒窗日烘暖，重褥体贪舒。谁为嘱鹎鵊，晨兴休扰予。
次静凤中秋薄阴韵	[当代] 傅义	岁岁今宵月，何为分外圆？岂关多粉饰，竟可胜天然？玉洁知谁及，环游可自便？高明羡骚裔，别有梦中天。
玉楼春	[当代] 章士钊	闲人却得忙情绪。客不知名相尔汝。字如风叶满街飞，词似口涎随意弃。西来一月从人度。太白终南都未去。非关脚力老来差，怕对名山无好句。
复蓼青	[当代] 傅义	斐然爱吾子，道远怅难逢。听雨鸣幽涧，观云幻乱峰。酒饶陶靖节，客鲜郭林宗。却喜常贻玉，罗予落落胸。
玉楼春 酬刘季膏	[当代] 章士钊	西游偶卜千年调。恼乱旁人殊未料。为开风气却非才，只会文章还有道。长安天远黏衰草。人赖词心形不槁。三刘俱有稼轩风，谁似改之情义早。
玉楼春 题张君俊建都西安说后	[当代] 章士钊	窥江胡马难重数。那有桁头堪御侮。只贪江上泛渔舟，南宋山河成赘附。收京二字何曾腐。西北天生还地负。剩从高处见神州，应遣衣冠都北渡。
玉楼春·赠张伯英	[当代] 章士钊	前年相遇渝州郭。手写新诗酬索寞。殆缘诗恶不堪持，却为旁人潜剥落。今年相见长安陌。乍扑征尘寻素约。小词未必胜从前，垂老交期无处托。
玉楼春 易均室著艺海扬尘小识，灵蕤夫人以精楷书之，为拈此解题于卷端	[当代] 章士钊	满怀松雪无痕迹。字与画眉同一笔。归来赌茗笑难禁，也为徐熙花鸟泣。人间胜迹终销歇。今古华戎浑一迹。翠蓬浅处偶藏弓，何必楚人真自得。
玉楼春 其一 戏赠管北	[当代] 章士钊	千年秦塞音尘息。胜友联镳弦管急。风流谁似庾安西，伉爽尽归杨管北。不须大眼仍多力。受命兼工端木亿。铜琵微带润州腔，铁画略参张四笔。
玉楼春 其二 戏赠管北	[当代] 章士钊	冬来何事消闲好。打马博鹅兼射鸟。可怜诸事概输他，馎饦剩容同一饱。劳君仆仆陈仓道。迎得碧鸡天定保。归来一笑把铜锤，还唱扬州新揭调。
玉楼春·题张伯驹从碧词	[当代] 章士钊	颓辰落拓秦关路。影事重重难记注。津桥回首十余年，风暖谁知愁日暮。词人晚岁初相遇。略识玉田微妙处。寒云飞散蛰云归，岩上无心还逐去。
玉楼春 调缵之	[当代] 章士钊	唐昌宫里花无数。见约看花刚日暮。怜他影子尽模糊，却仗主人频指数。姚黄魏紫娇谁主。略识长安风味古。眼中仿佛坠楼人，何不遣随双燕去。
玉楼春 兰州与同人登五泉山，十日复由西安寄包少拯	[当代] 章士钊	西风检点奚囊去。吹却方回肠断句。入秦却忆五泉山，白草黄云天欲暮。梦中未觉泉声住。秦陇关山分似误。天生西土壮神州，那用东南矜北固。
玉楼春 与缵之清华志华游开元寺	[当代] 章士钊	行人诧到开元寺。戏鼓酒旗纷一市。梦中姚宋定伤心，天宝季年荒怠始。依稀记载江南事。紫曲门荒难记忆。西来老趁少年游，笑识平康唐旧里。
玉楼春	[当代] 章士钊	长安何事关情剧。我共万鸦同作客。霁开翔似黑云飞，日暮乱投枯树泣。千年惯与人相习。街路野田纷点墨。不须寻觅白头乌，怕问延秋门外宅。
玉楼春 过灞桥	[当代] 章士钊	灞陵过客知多少。王粲南登成古道。我来恰是晚寒天，一片残阳连白草。桥长水涸河身老。倾泪却教流浩浩。可怜回首即长安，转望东南增毷氉。
玉楼春·寄高一涵兰州	[当代] 章士钊	共君白社挥毫日。未计衰残同作客。玉关万里壮神皋，也为诗人开霁色。人生快意当前决。那有东西南与北。蜀州今日在兰州，落笔便须参甫白。
玉楼春 寄慕少堂兰州	[当代] 章士钊	慕容帝业虽销歇。曹霸风流犹旷绝。客途初出五泉山，除却逢君余岂屑。闻声见面无须说。早岁操觚惭矢橛。似君耄学几人同，癸巳稿成俞正燮。
前题	[当代] 章士钊	长安道上铺秋叶。客思深时风景别。窍岩今古有凄烟，版筑公私皆坏堞。我来恰是寒时节。残柳荒桥天欲雪。城南灞水旧风流，剩与牛羊争日夕。
玉楼春·西京与月笙同寓竞武宅，竞五约自兰州来会	[当代] 章士钊	山林何氏留幽意。旧路南塘谁记忆。香芹鲜鲫却依然，饭颗偕游浑不异。能文能武寻常事。珍重报书人且至。卖田未遂也欣然，傥许重来休沐地。
玉楼春·登骊山，由高处观新题记	[当代] 章士钊	柏人谁与通消息。此举无名煎太急。杨妃化作寺人披，传恨谁为白居易。江南不与同风色。曲水平芜千里碧。骊山也当蒋山看，何必凿残无罪石。
玉楼春·在骊山汤泉作	[当代] 章士钊	骊山高处生佳瞩。渭水尚萦秦塞曲。祖龙墓下有鸿门，太息当年空逐鹿。温泉水滑人如玉。想像杨妃新赐浴。三郎遗恨到罗囊，比似斩袪多一哭。
玉楼春	[当代] 章士钊	土花蚀尽汉宫月。沙子吹空秦塞雪。唐人吊古已模糊，天道今论疑太拙。留残何似真消歇。难遣眼前三两物。寒松踠地作卑枝，泪竹凌风摇瘦节。
玉楼春 登慈恩寺塔	[当代] 章士钊	荒城帝室谁分别。东出南门寒欲雪。撑空丑树点栖鸦，扑面酸风吹落叶。慈恩旧事宁销歇。鸱吻塔铃噤不说。见由何必问终南，无水劣能分素潏。
竹枝词 越秀山凤凰花开	[当代] 张海鸥	越秀山前赤焰开。粤人到此久徘徊。问君一树丹凝碧，王子何时化凤来。
简子吟	[当代] 张海鸥	简子踞高雄。天南有古风。翰墨辞章美，诗书道艺隆。杏坛骚雅续，古今学术通。西子湾前锦，寿山顶上松。时时惊俗眼，照月一孤鸿。温淳孺子色，天真意态丰。白衣访康乐，疑是玉色骢。遂教燕云子，长钦高士容。我亦传古道，乘槎渡海东。论剑重执手，襟抱又融融。人生虽如梦，苦乐必相从。天道酬勤善，祥瑞佑玲珑。君家芝树润，兰蕙耀飞龙。学人会天贶，再续旷世功。访古追行迹，现地觅诗踪。秦岭阴晴壑，枫桥夜半钟。长河解鹳雀，雁塔证唐宫。诗国江山美，一一待简公。归来耽著述，弦歌绕碧丛。殷勤理园圃，丹桂郁葱茏。劬劳育桃李，我心戚戚同。虽云沧海阔，羽扇会相逢。
代师伯蔡公致邱公意兼怀业师王公士博	[当代] 张海鸥	声声世友老邱兄。犹似当年北大行。一塔湖图同悟道，多维术业各燃灯。我思厦海三千水，君恋羊城五色荆。生计艰难无南北，心香馥郁且娉婷。书生自古亲风雅，狷士从来淡利名。偶向长天抒远志，惯凭陋室寄幽情。诗成冷暖知音赏，课罢弦歌意绪平。湖畔春风舒碧柳，林中细雨润秋英。素心人远文章富，采菊情真趣味盈。李杜苏黄固天纵，邱王蒋蔡亦时膺。名山事业期万古，大树芳华忍凋零。一代风流纷驾鹤，燕园薪火任传承。水明楼里夕阳邈，双柳居中晓月清。枕上依稀存往事，梦中执手还未名。忽然岭表飞鸿至，恍若师兄召唤声。千里何辞怜病榻，不将老泪濯君缨。
竹枝词	[当代] 张海鸥	半树琼枝半树花。峡江女儿出谁家。风情万古诗城路，却向何人叹岁华。
答李春青学兄二十二韵	[当代] 张海鸥	今宵风雨作，吹梦到长安。依稀执君手，晏笑话当年。燕赵风华子，寒窗此世缘。放言今古事，对床夜语眠。闻鸡方起舞，北斗正阑干。斜月池边柳，繁星霜外天。陋室箪瓢苦，怡然诵孔颜。君志在删述，希圣亦希贤。我志如混沌，苍茫云海间。男儿三尺剑，沥血踏关山。君饮京华水，立身国子监。我似飘蓬转，徙北复迁南。问道途虽异，儒士重衣冠。杏坛两夫子，文采润苍颜。老来耽著述，立德复立言。天命虽已悟，传道正无闲。秋风苏病骨，飞鸿越海传。山高流水远，亦如咫尺间。李杜三夜梦，苏黄百代仙。念此心戚戚，披衣写素笺。锦瑟华年事，历历若目前。此夕云蔽月，卮酒忆婵娟。
芜湖遇梦芙二十二韵	[当代] 张海鸥	吾爱大雅士，啸云意气殊。诗心通古圣，骏骨任长途。天柱邻西岳，皖水毓清儒。家学温且厉，庭训孔颜劬。皇天谪文曲，旷世一梦芙。苦其心与志，劳其体与肤。蹭蹬数十载，学富五车书。去京还淝水，包拯祠畔居。忧国忧民意，一饭未尝疏。性情兼义理，深心愿世苏。诗名悄然起，四海许执觚。文章丕正气，乾坤一丈夫。我意钦国士，东来访诗庐。相逢颇恨晚，相知复相娱。放言今古事，议论识贤愚。切磋长短句，妙语若联珠。齐山寻秋影，九华共凌虚。宜城黄梅好，笑我赏丹姝。七步成绝句，才思敏若狐。妙词承三赐，高华气韵舒。从此心相许，冰心鉴玉壶。江畔三分月，长照南海桴。
记梦赠曲红梅师妹	[当代] 张海鸥	忆昔负笈日，白雪认红梅。春城高树下，西风黄叶飞。郭师怜商隐，王师山谷才。寒窗温李杜，清夜酌新醅。相携万里路，最忆是峨眉。倏忽十九载，秋霜岁月催。京华无倦客，岭表孤鸥颓。故人忽入梦，遗我五色杯。惝恍松江酒，迷离妆镜台。华清池上柳，白山雪皑皑。沧浪千古事，今夜一徘徊。馥郁悄然逝，花雾尚萦怀。
珠江夜游	[当代] 张海鸥	穗城无霜雪，冬夜作春游。岸古参差树，江深长短洲。弦歌萦绿岛，星海带沧流。陶公翰林士，南行作遨头。清编天下文，谈笑鬼神愁。一杯谢台阁，江山处处讴。吴子文章秀，学名四海修。谦谦君子意，霭霭骨气遒。康园尊大隐，国士乐同俦。赵郡邯郸子，燕云岭表鸥。巴蜀岳家珍，相从望江楼。华灯纷七彩，良夜二沙头。临水品佳茗，清香齿颊留。纵谈今古事，雅兴渐悠悠。红袖悄然换，参横斗转牛。相约银川会，共赏塞上秋。
黄州行	[当代] 张海鸥	苏仙化鹤去，倏忽九百秋。辛巳合双节，余日访黄州。蜀水连湘鄂，楚尾当吴头。玉露从容月，金风澹荡秋。庠序延国士，张子忝其后。金桂西山栗，绿蚁枝江酒。杏坛传薪火，扣桨放清讴。细赏黄梅戏，轻握霜尼手。长车谒祖寺，焚香卜去留。祖师嗔我顽，灵台自悠悠。忽悟东坡老，三昧在心头。回看木斋子，赤身亦海游。高谈斜倚树，拂衣漱清流。虽云坟典重，名士自风流。
庚辰春沪上行赠温泽远师弟	[当代] 张海鸥	温公廊庙具，气宇最轩昂。辽海青春好，申城岁月忙。小白长红女，飘作澳洲香。青浦年年柳，长亭岁岁霜。浩荡孤鸿志，江畔独彷徨。幸有数编书，夜夜慰衷肠。南园旦复旦，师友觞复觞。论道常写意，清歌总绕梁。苏州觅书苦，饥渴坐路旁。大言今古事，小店乞清汤。心富乾坤大，囊羞雅趣长。沧桑惜日月，我辈重文章。人间忽如梦，樽酒细细尝。且将千种意，聊寄小白杨。
维江醉趣	[当代] 张海鸥	维江性高古，风流雅韵长。白眼看世事，青眼恋壶觞。负笈万里路，辛酸历历尝。醉眠太行雪，渴饮陇头霜。秦淮风月好，岭表野花香。一醉迷归路，二醉戏群芳。三醉不付账，拂衣入洞房。低唱金元曲，娇拥小周娘。丛台佳酿美，百忧不足伤。名园问学隐，醉眼正微茫。
庾岭行	[当代] 张海鸥	霜天庾岭春还远，急切寒梅次第开。百姓珠玑长短巷，千秋关塞浅深苔。夫人庙里怀馨烈，风雨亭中忆圣才。村野苍颜矜善佑，朝堂谪宦幸余灰。浮生得失真如电，尘世悲欢恍若雷。席上青衿常寂寂，山头白雪又皑皑。东坡树下知际遇，六祖祠前悟从来。远客抠衣循古道，长思贤相几时回。
梦回东吴	[当代] 张海鸥	双溪妙处在真纯，澹荡清流历落人。醉钓一竿风月下，素书堂里远红尘。
步韵聂党权诗友咏兰	[当代] 张海鸥	神远姿柔自在花，总随春意到君家。凭栏无语妆仪素，谁解幽怀共岁华。
咏居廉	[当代] 张海鸥	廉师授业十香园，撞粉丹青拓画藩。一自高陈皆立雪，润色千秋草木繁。
咏居巢	[当代] 张海鸥	岭南风物入轩屏，花卉禽虫幸永恒。巢父清居疏乱世，素心原自绝虚荣。
赠崔成宗教授	[当代] 张海鸥	相逢淡水意清真，把酒言诗趣味淳。倾盖追怀辽海事，原来好是故乡人。
咏花六绝句 其六 未知名	[当代] 张海鸥	一自瑶台落九天，人间未解是花仙。枝头阅尽风和雨，摇曳高华影自怜。
咏花六绝句 其五 未知名	[当代] 张海鸥	一朵妖娆自在红，天涯无意嫁东风。缤纷莫道难持久，随分荣枯隐碧丛。
咏花六绝句 其四 红扶桑	[当代] 张海鸥	扶桑天外惯凭栏，阅尽浮生事万般。总看光阴随水去，暖红独爱小窗寒。
咏花六绝句 其三 粉扶桑	[当代] 张海鸥	扶桑不管秋光尽，粉艳如春照嫩娇。若得知音清泪湿，不辞岁岁为君凋。
咏花六绝句 其二 九重葛	[当代] 张海鸥	寂寂东吴岁暮时，也无风雅也无诗。葛红点染重重绿，天外原来有故知。
咏花六绝句 其一 紫荆花	[当代] 张海鸥	暗香淡淡入窗来，疑是康园紫色开。醉向花前详问讯，原来只为客徘徊。
绝句二首 其二 赠娟阳	[当代] 张海鸥	康园一别芳华远，共续弦歌各一乡。记得长沙黉舍古，书香树影伴娟阳。
绝句二首 其一 赠洁华	[当代] 张海鸥	今宵穗上分明月，此地依然风雨驰。莫道天涯无雅事，洁华深解凤凰词。
过菜市口往西单	[当代] 张月宇	如银月色镀觚棱，踪迹空余夜气腾。纵许百年维大梦，难成六子佐中兴。长街喋血何堪续，华表归魂尚未能。钳口莫言歌舞地，熊熊火失上元灯。
入京前夕步沁儿感赠原韵却寄	[当代] 张月宇	异乡明月怕逢秋，与子偕臧感去留。蕙质莫言传绛帐，樗材犹恐负青眸。灌夫骂座难容世，谢客摹书竟入流。吾已鹑居诗废久，几番醉为隔年愁。
前诗戏就尚有余兴乃倒次原韵作杞忧兼示桓大司马	[当代] 张月宇	庶民之口甚川防，独许宫商引乐章。铁马易平戈壁路，木牛难济蜀山粮。廿年刺舌浑无语，一夜燃脐例有殇。滚滚江流壅必溃，维舟安得几衡量。
拟春怨	[当代] 张月宇	红雨飘残一脉春，匆匆花事感因循。园经几夜名伊甸，赋枉千言记洛神。适我愿兮天莫责，自君出矣梦何陈。此心剩有微微痛，不复当初未嫁身。
步梅子韵却寄	[当代] 张月宇	悭此红尘一段缘，匪夷所惑久难诠。冥思欲说无还有，残梦休询断或连。庾岭新枝梅著雪，沈园旧壁柳飞绵。迢遥纵示缄封语，其意何能托雁传。
拟作借化蝶《再生缘》韵	[当代] 张月宇	纷纷思絮自飘扬，莫向花期问短长。记得筵堂红拂女，曾投客舍紫薇郎。千零一夜歌中醉，二十三弦指上凉。欲引箜篌弹旧曲，怕传风信误梅妆。
寤堂兄久滞长安尝言如鹰在鞲复言如火焚心为职乎为情乎慨莫能辨是夜忽闻来电欣欣然感而戏赠	[当代] 张月宇	咫尺乖离倩丈量，几番花落感春殇。已违一面三更约，犹守孤城七日粮。何以楚材谋晋职，皆因雨岫出云章。淹留笑问长安客，底事今宵不设防。
庚寅二月初五内子二十七岁生日戏赠	[当代] 张月宇	低台高履步穿梭，邂逅于今事记么。每笑铜城先缴械，偶嗔金屋尚牵萝。一年睽隔呼灵鹊，两度蹒跚学企鹅。眉目儿囡欣似汝，未知智睿似谁多。
贺黄梅雨兄喜得千金同用寤堂兄相贺韵	[当代] 张月宇	莞邑频开玳瑁筵，啼惊四座惹恩怜。怀中聪耳缘天智，掌上明珠得玉颜。岂是仙醪添作醉，非干诗赋不成眠。宝窗欣待乘龙日，魁选关关第一篇。
失题	[当代] 张月宇	罗浮梦合幻耶真，三十三番醉里询。虚设良辰归岭表，睽离消息远湘滨。梅从春雨曾先绽，佩以秋兰尚未纫。日坐愁城楼列戟，长门一步毂扬尘。
庚寅王春步韵为清角兄寿	[当代] 张月宇	鸾车虎翼御风行，鞍驻南州五色旌。梅岭春归花早放，江城夜返月先迎。登楼赋可追王粲，击楫心曾效祖生。慢怃冰弦调锦瑟，华年正值白云程。
归乡廿二日倏已元宵拟次日南下	[当代] 张月宇	敬恭桑梓暮云屯，久客他乡负此恩。释橐相看人瘦瘁，燃炉先焙酒温存。儿囡忘礼争分食，朋旧鸿商或到门。溪纳北山清涧水，勾留九曲绕烟村。
记梦	[当代] 张月宇	浑融雾气裹周身，路失兰台第几巡。柯叶鸣风惊乍起，云天泼墨漫相皴。千钧虎伏荒村石，一点萤飘古墓磷。如此萧森如此夜，彷徨犹有未归人。
是日逃班遥往华兴寺参禅夜归记此	[当代] 张月宇	尘嚣远避白云端，磴道盘迂礼佛坛。已许三生缘未尽，相忘一劫事何难。睡莲毋佩伤兴寐，梦草空怀记恣欢。是夜殊途成永诀，此情谁复问增删。
元旦书愤	[当代] 张月宇	事有穷通莫问缘，遗风吹续已经年。资滨菽水堪承悦，蜀郡铜山尽铸钱。权秉一门因世袭，诗工三代恨家传。枉嗟南史诛心笔，犹作东方骂鬼篇。
登大侠谷于山腰小憩凭台眺海	[当代] 张月宇	长风拂袖我来迟，天海浑融日薄时。万顷烟涛浮别岛，何年花雨剩空枝。丹青纵写蒙眬意，翠黛难描淡远思。凭倚云台摩勒石，素怀不遣世人知。
寄秦明王	[当代] 张月宇	乔迁君已达龙津，市宅凭谁可卜邻。倚马雄才赓卅韵，赠头豪气许千缗。休言屈子难容世，始信曾参不杀人。独有奇愁俱未解，前生或是女儿身。
南岭三章 其一	[当代] 张月宇	绣梓删存问拙工，先留一卷证泥鸿。深情已贶书多册，烂醉还输酒半盅。渐忘当时蕉下鹿，堪惊是夜梦中熊。湘滨事莫言凄美，尚有长巾舞朔风。
南岭三章 其二	[当代] 张月宇	台前酒渍湿青衫，额上梅花落枕函。异路藩羝犹蹭蹬，危巢幕燕尚呢喃。三更半醉情堪忆，一语双关事莫谗。相识天涯无限感，诗钟翻作晦明嵌。
南岭三章 其三	[当代] 张月宇	语近离奇未可笺，朦胧月色尚窥帘。廊桥梦断江南雨，驿馆衾寒岭外天。阮醉何妨眠妇侧，徐妆应莫负君前。疏狂已惹时人误，恐续香词第十篇。
圣诞节前夕感赋	[当代] 张月宇	无端一字为谁删，蠹走芸编半宿寒。眷顾每嗟山海隔，飘飖重倩画图看。天台失路缠荆棘，洛浦流风动佩环。久对云屏缄万语，唯祈岭外各平安。
闻梅子久恙未愈寄此	[当代] 张月宇	酒未淋漓语未酣，殊途况味各深谙。微疴汝自伤天末，生计吾犹滞岭南。材惜子昂琴欲碎，情怜红拂梦何堪。屏山隔望初三月，故事封存到枕函。
存稿迟疑付梓兼感屏前近事答梅雪	[当代] 张月宇	已俟城隅若许秋，灰飞律管动边愁。三番酒病嗔犹念，一帙行吟弃或留。天远东南抟倦翼，云深西北锁高楼。泠泠莫记幽渟水，曾照当时月半钩。
感事步潮州沁儿韵却寄	[当代] 张月宇	文园琴毁十年心，多病劳谁每问临。瘴绕梅关归路远，身裎竹筏海愁深。昭昭莫诧天边事，靡靡犹闻濮上音。信否韩江曾祭鳄，长教吾辈枉赓吟。
风中的蒲公英	[当代] 张月宇	绒绒梦断绾韶华，身世飘零未有涯。今日情逃三面网，当时谁诩一枝花。东墙落月心相惑，南浦飞云眼望赊。风底勾留吹复起，茫茫何处是侬家。
诸子聚饮吾病初愈不意大醉烦无双二兄送归醒而赋此	[当代] 张月宇	一夜鹏城酒价高，只缘疏放合吾曹。丰仪久已瞻韩切，拙集偏闻说项劳。身恙余犹尝百草，时清君自梦三刀。何烦小醉频垂问，季子归来气尚豪。
客中病愈屈指离家数日矣	[当代] 张月宇	倦羽栖枝别亦难，劳生何复向天端。襟风客馆秋声疾，灯影乡村夜色阑。病况遥嗔应止酒，平安尚报已加餐。孺儿未解人寰事，两颊微涡梦正欢。
十月方圆兄招饮诸子偕游会龙山	[当代] 张月宇	点染苔痕石径延，名山来访大江边。千寻古木柯相荫，一代繁华事已迁。劫火堪悲燃晋寺，吾侪何幸值尧年。云台槛外霜风起，犹报苍州遍管弦。
关于死亡与重生 其二	[当代] 张月宇	失路经行雨正飞，曙光忽破夜重围。匆匆一梦冥中觉，缓缓千年陌上归。恍忆茧丝缠蛱蝶，堪惊苑壁满蔷薇。抚碑犹问前身我，何以红尘万事非。
关于死亡与重生 其一	[当代] 张月宇	暮云淡淡远山横，驿外消沈万籁声。桥仄尚逢新过客，垣残枉辨旧题名。四围黑幔霜天落，一点青磷冢地生。飘忽苍茫明复灭，未知去路与归程。
读《爱情碎片》翻作《青花瓷》	[当代] 张月宇	渲青染黛淡于妆，轴转江南画卷长。一扇窗开烟雨巷，几年梦到水云乡。缄书绝袂何堪读，故事锥心未肯忘。款字斜题杨柳岸，犹闻浓墨有余香。
晨归听《东风破》伴奏曲	[当代] 张月宇	西窗玉烛影摇红，怨诉冰弦曲自工。凝绝幽潭涵素月，琮琤冷佩动微风。廊桥转处亭犹在，阆苑当时迹已空。裂帛一声惊乱绪，此生元滞海城东。
《断臂山》观后作	[当代] 张月宇	施于简册记身名，多少悲欢宠辱惊。沪上堪怜磨镜党，岭南犹结养蚕盟。董贤断袖情何在，屈子投江事莫争。真爱千年无性别，做回自我是人生。
夜听《菊花台》	[当代] 张月宇	被酒秋心秋夜长，无声冷月暗飞霜。探看湖面孤舟影，拾取风前一瓣香。自向板桥寻旧迹，谁知云栈隔殊方。迷离梦到峰回处，陡觉渊渟路已荒。
钢琴雨夜三首 其三	[当代] 张月宇	寂听檐牙宿雨收，熏风拂拂菀桑柔。蛾飞深夜台前烛，蜃化平明海上楼。城邑不闻陶止酒，剡溪何命戴操舟。因循花事阑珊处，犹恨东君不可留。
钢琴雨夜三首 其二	[当代] 张月宇	兀坐枯禅欲若何，非干酒烈病维摩。三春花落莺啼柳，七夕云开鹊渡河。胸本无城愁困斗，身惟有翼网森罗。谁将淅沥空阶雨，翻作南朝子夜歌。
《万物生》	[当代] 张月宇	梨云梦断景风轩，恍听笙竽万籁喧。磨蝎长天睽北宿，羸驹经岁走南辕。汉之广矣何思泳，澧有兰兮未敢言。久已冰封伤草木，萌生犹自待新元。
钢琴雨夜三首 其一	[当代] 张月宇	沤珠万点忽临池，亭榭凭栏薄暮时。引领已嗔凫化舄，缠身犹责茧抽丝。雨声急促随秦柱，灯影昏幽动楚思。记得梅溪明月夜，风前折取第三枝。
过《水镜渊渟》留别	[当代] 张月宇	辙合南州振玉珂，乡关遥隔洞庭波。九嶷山黛溪曾似，三峡风高梦若何。浮世文章难祭鳄，倾城夜色讵成歌。廉纤惟记虹桥雨，青伞同开十里荷。
02：00	[当代] 张月宇	小园春去问春来，风信梢头误几回。一叶舟浮云梦泽，诸天香陨雨花台。已经唯诺京垓许，尚待优昙片刻开。兀坐残宵声寂灭，杯盈弓月莫须猜。
约赋冬雪一章于客中别后示怀	[当代] 张月宇	轻于柳絮冷于霜，四顾茫茫接大荒。冰冻要津羁异客，风号孤馆绕空廊。营营梦责华胥幻，去去身嗟陌路长。回首来时天欲暮，一行履印自何方。
鹏城怀碰壁	[当代] 张月宇	城外停云月色高，城中大隐绝尘嚣。人倾肝胆凭谁识，腹满经纶待酒缫。客舍曾联徐孺榻，乡怀犹合屈平骚。洞庭湖上熏风起，何日安归一叶舠。
听李娜《走进XZ》	[当代] 张月宇	一夜风吹宝铎鸣，交驰羽檄满山城。雪莲未许春时绽，灰火频从烬处生。以暴易兮皆障目，哀菅薙矣不闻声。谁知形胜庄严地，曾遣龙骧十万兵。
寤堂兄代购书十余册托书沉数十斤为由失吾酒约而归卧长安复相约饮于莞城取书次日苦候多时未至闻您拔的用户已关机怒而作	[当代] 张月宇	月出云开影自随，南熏气序动香帷。三千瓢水深于海，四十斤书重若椎。酒肆不妨耽醉约，雷池岂敢破箴规。夜游昼寐长安市，乖诞行藏可问谁。
祭神农氏	[当代] 张月宇	纷纭身号久稽名，简册讹传事莫争。堪恸肠为民疾断，始教耒作谷田耕。安邦自可无刑政，攘外何曾有甲兵。鉴古兴衰遥酹酒，至今犹憾弗能征。
读寤堂《本事诗》	[当代] 张月宇	荼蘼落尽晓风微，枝杪空余蛱蝶飞。酒正酣时伤愈痛，梦于醒处事俱非。不蕲恢网开三面，欲破愁城困四围。菡萏西池应已放，羁身遥想未成归。
方圆兄寿依韵有寄	[当代] 张月宇	蝶舞东风第一枝，裴亭烟树绕埙篪。萸江水谱停云曲，梅岭谁堪落月思。五斗生涯归尚早，三周故里晤何迟。今逢沧海添筹日，犹记桥南话别时。
科幻大片观后得句题曰破译自X星系探索队北纬39o东经116o之信号纪录	[当代] 张月宇	万籁无声夜冷清，流银月色镀荒城。颓垣剥落风中蚀，野蔌参差阙下生。欲卜何年遭底劫，难稽断碣泐谁名。沉沙一物形如缶，终未星空负此征。
吊屈原	[当代] 张月宇	丰仪怅望楚天长，惜诵何堪赋九章。清浊未从渔父语，流离犹替美人伤。贤材终古遗皋泽，佞子时而倨庙堂。滚滚沅湘江上水，招魂不独为君殇。
己丑两会依绍兴师爷记梦韵	[当代] 张月宇	诸公衮衮幸依刘，天姓由来据帝州。百副棺前谁尽瘁，千门柳外血空流。私囊未许公于世，异议何求契在舟。礁海不无攘外意，只缘安内是前筹。
借方圆兄近韵杂感二章 其一	[当代] 张月宇	衰矣何其不梦周，无声冷月浸江头。蛇弓每向杯中误，雁帛难从岭外求。岂复汉皋遗饰佩，空教墙堞负窥眸。临风怕数飘零叶，已隔天隅若许秋。
借方圆兄近韵杂感二章 其二	[当代] 张月宇	兴亡事莫议商周，自有川防古渡头。六月骇闻霜已降，廿年惊觉梦何求。覆蕉鹿讼谁钳口，失所猿啼叶障眸。良史虚辞无直笔，至今犹续晋阳秋。
有记某国学大师	[当代] 张月宇	髯银步健面犹酡，荒诞人生跌宕过。四部文明拼剪贴，三言哲学正清和。狱中捏构诗何壮，台上翻添冕甚多。斯世浊清当异品，期颐莫笑好青娥。
承牧笛兄馈赠步韵却寄	[当代] 张月宇	几番风信絮花扬，快诵诗经第一章。夜鹊已从云外渡，阿娇犹待屋中藏。谁知锥颖埋囊橐，始信卿材出楚湘。同作岭南羁旅客，何当把臂拟疏狂。
与诸子醉别久无诗逾年复羁天末见仲春榕叶纷飞感怀绿烟并寄-天涯-	[当代] 张月宇	莫诧东风与世违，岭南二月叶初飞。星城相忆人如是，岳麓同游事已非。重拟湘滨他日聚，遥询沪上几时归。酲醲频憾辞穷久，道韫何曾替解围。
岁杪归途晤方圆轻吟二兄醉宿益阳记此兼寄叶吟兄	[当代] 张月宇	一年期向酒边逢，堪笑吾身类转蓬。归梦每常闻唳鹤，寻章何以好雕虫。王春判序风将暖，玉斝浮香意未穷。忽起晨钟惊宿醉，江亭来日拜裴公。
闻**有喜而忧戏赠	[当代] 张月宇	月轮惹祸值秋中，梦入云霄万念空。恍听猿猱啼峡雨，犹分蝌蚪涉瑶宫。隔膜岂顾安危虑，融洽偏成造化功。天下兴亡匹夫责，丘山何惧为谁隆。
读贺兰吹雪兄近作感百通杯事件同借钱钟书寻诗韵	[当代] 张月宇	江湖逐鹿起群雄，浴血交锋自古同。七子镐京冠复冕，天山一剑雨吹风。新盟暗结鹃声外，旧怨犹沈蜮影中。豆蔻梢头春正好，随园故事又谁工。
岁末过长沙承柳堂兄招饮同用寤堂兄相寄韵	[当代] 张月宇	谦冲疏放自依然，诵尽缥缃踞楚天。松梦早从云外合，柳章迟被网中传。浊清资水同谁濯，幽邃梅山正雪妍。把盏重逢图一醉，期期争说锦袍仙。
为永新兄寿	[当代] 张月宇	华年鼎盛气雄哉，欲与谁分十斗才。山倚白云传脉势，珠生沧海得奇瑰。诗经第一篇曾读？温峤无双镜可媒。庾岭拟询春近否，南枝忽报萼梅开。
拟作二首次采薇韵 其二	[当代] 张月宇	未曾卜筮已先知，莫责江天去雁迟。满月孤樽盈此夜，流星一愿许当时。花开阡陌难归矣，梦断梨云可续之？事已瓶沉同水覆，盟心犹效尾生痴。
拟作二首次采薇韵 其一	[当代] 张月宇	君山遥望暮云边，孤馆斟愁倍黯然。琴毁欲凭谁鼓瑟，花凋犹待柳吹绵。纷纷慨怅销何处，历历行藏踞梦前。郁结千绳难自解，无端无绪动经年。
短信接伯父戊子岁杪感作破一字步韵以复	[当代] 张月宇	歌哭何曾效饭牛，生涯日渐少赓酬。一瓢陋巷邀残月，五斗膺门锁客愁。久恸鹃啼巴蜀泪，空悲鹿死帝王州。微身岁暮情难已，犹滞天南水尽头。
登明思克航母	[当代] 张月宇	登临独向此凭阑，天海茫茫夕照间。闲鸟云抟归石屿，方舟链锁泊沙湾。支离大国盟何弃，错彩舷窗色已斑。镇日犹怜金发女，载歌异域不知还。
戊子岁末寄柳堂兄 破一字步书生意气兄韵	[当代] 张月宇	岳麓湘滨列画屏，才名玉润共冰清。缥囊堪抵千年府，酡面时烧七里营。林下高风何邈绝，词中曲笔自回萦。惭余粱稻生涯久，难和埙篪别后声。
偕梅雨兄寤堂兄BaoEr登求水山	[当代] 张月宇	莫言高处不胜寒，疏放吾曹结此欢。俯瞰丘峦摹万象，跻攀磴道绕千盘。空林憩听丁宁鸟，险涧惊凭断续栏。忽起松风频举袂，飘飘扶送碧云端。
难忘 用王胡子兄岁末韵	[当代] 张月宇	柳锁千门漠漠烟，扶摇风送戾天鸢。祥云鼎沸城中递，暴雨连宵帐底眠。家已支离哀褓乳，国犹靡敝托华颠。甲申自古皆多难，何故今临戊子年。
戏赠老碰	[当代] 张月宇	遁世深居闹市隅，酡然面壁捋虬须。安归夜忆荷塘集，醉梦时操介子觚。女足珠胎功就否，蚁醅戒律事成乎。惜君腕底千钧力，独作冰湖大字书。
寤兄返湘途中夜半短信与余索债	[当代] 张月宇	岭南秋尽日趋寒，羁泊吾曹共苦酸。苜蓿三餐凭自惜，诗文一帙博谁欢。难斟篱下陶卿酒，易落风前孟士冠。毂转尘途归去夜，佳人可解忆长安。
拟作次仙儿听雨元韵	[当代] 张月宇	尚未逢时感别时，秋怀春事渐难知。蛩声充耳回环壁，月影蒙瞳倒入池。独自封存千夜梦，凭谁换取一生痴。铺张已尽成邱管，犹向无端锦瑟题。
前数日同七七胡马为寤堂饯行今日屏前获讯淹留岭南长安之日可无限期延伸余戏言温柔乡里梦无痕 相约临屏共此句起韵	[当代] 张月宇	温柔乡里梦无痕，隐卧长安昼掩门。漫听湘灵调锦瑟，犹追伯氏奏圆埙。此间疲乐何思蜀，云外羁愁尽入樽。几度曰归归未得，非关桃叶与桃根。
菊斋出猎（八卦獭祭鱼体）	[当代] 张月宇	擎鹰呼犬袒貂裘，蟾魄天倾白鹭洲。虚挽蛇弓惊蹇雁，偶闻鹊穴卧啼鸠。令狐犹假斯时虎，司马何生晋代牛。鸟道狼山归薄暮，一声鹤唳满霜秋。
寤兄离职拟回湘不日将别忽生难逢莫名之慨 赋此以赠	[当代] 张月宇	源远萸江日夜流，离愁各踞上中游。千丝梦断桑间路，一叶飘残岭外秋。莫惜楩楠无大用，堪怜粱稻有同谋。羁迟吾亦他乡客，何向归人作挽留。
用十三覃韵慰寄十三哥	[当代] 张月宇	武夷山秀拥微岚，本自风光属十三。昔日同门骑竹马，而今情愫结冰蚕。莫嗔红拂三更念，当责文园一曲酣。请罪屏前谁寄语，荆条袒负是深南。
拟闺怨次采采韵	[当代] 张月宇	淡淡梅妆敛黛眉，无端霜露为秋悲。每将缥缈梨云梦，裁作缤纷柳絮诗。此刻已非干病酒，他年或可共谈资。泠然坐到蛩声倦，谁解支颐静夜思。
二零四六	[当代] 张月宇	轮回六道问摩耶，劫数恒河几粒沙。久指庙堂言鹿马，忽惊大泽起龙蛇。云烟已锁津门渡，羽檄犹违瀚海槎。一夜西风催羯鼓，冰山开满雪莲花。
寄采采	[当代] 张月宇	白云深处得雄奇，天下风光在武夷。有女姝姝容落雁，其心细细茧抽丝。枯棋一目怜徐氏，高咏千人说项斯。玉照今犹闻拍卖，屏前谁不动遐思。
寄崔二	[当代] 张月宇	浮邱峭拔暮云端，迢递家山梦里看。塞北闻君方负笈，岭南愧自久谋餐。休言网海相逢易，终喟同城晤叙难。每忆桃花江上水，一回潮满一回澜。
离粤返湘道中作	[当代] 张月宇	万籁无声夜色阑，长车呼啸过重山。经年望北藩羝梦，兹日图南倦鸟还。负襁可曾萌孺齿，倚闾何以报苍颜。晨曦一线穿窗外，已到浏阳第几湾。
屏前咏雪戏赠寤堂	[当代] 张月宇	奇花六出自娉娉，舞落天台第几层。情炽三分柔化水，心寒一刹硬成冰。缤纷梁苑辞难赋，剔透鲛绡泪易凝。每误痴人临陷阱，迷途犹觉恨无凭。
玉楼春（步欧公韵）	[当代] 张文胜	秋雨来时秋节近。不管行人愁与闷。一窗风月我曾怜，万古悲欣君莫问。梦中箫管吹清韵。两样销魂何足恨。当时悔不赋梅花，花已成尘香已烬。
麦积山石窟	[当代] 张力夫	复见孤峰梦里青，偶来烟雨变神形。维摩相对文殊坐，千载机锋斗未停。
潮州载阳客栈二首 其一	[当代] 张力夫	斜晖深巷古风存，箫管声幽循入门。老木雕中多故事，诗朋唤酒待同温。
南郭寺	[当代] 张力夫	前流藉水背幽林，古刹城南山径深。子美悲辛歌咏地，庭中老树最知音。
偕启宇仁德金水登陶然亭相约同题漫成三首 其二	[当代] 张力夫	也无慷慨也无愁，尚有依稀云绘楼。指点江山成障碍，南迁为豁祖龙眸。
偕启宇仁德金水登陶然亭相约同题漫成三首 其三	[当代] 张力夫	菊酿寒香近古台，清风拂浪自西来。流光解得诗人趣，如此湖山费剪裁。
送和轩出职江西	[当代] 张力夫	鸿鹄南翔万里途，井冈高峻似丹炉。得其道者思兼济，英业他年待鲁儒。
偕启宇仁德金水登陶然亭相约同题漫成三首 其一	[当代] 张力夫	柳老秋深蝉不鸣，霾都天气偶然晴。慈悲庵哂华胥客，到底空留壁上名。
王成纲先生挽词	[当代] 张力夫	凛凛西风飙幻尘，窗前枯坐感斯人。老仙此去应无憾，桀骜生涯一字真。
题孤飞云馆秋空一碧图	[当代] 张力夫	摩天事业付宾鸿，把卷南山读谢公。道我何干六朝运，且将身置画图中。
凤凰岭游罢顺访骊斋	[当代] 张力夫	同戴神京一片天，观山最数尔悠然。云中半日空奔走，岭外方知藏大仙。
携子清越登凤凰岭戏题二首 其二	[当代] 张力夫	自览清潭笑二毛，孩儿健步早登高。闲亭久坐无新句，小谢吟馀换老陶。
携子清越登凤凰岭戏题二首 其一	[当代] 张力夫	居家西北有仙山，白石嶙峋烟雨间。知命今朝贪欲小，唯求一睹凤凰颜。
君明兄网传忆故人洞箫一曲感赋	[当代] 张力夫	画卦台高夜月深，鸾声袅袅出山林。京畿夏至凉风起，领有无尘境在心。
岭南途中答普辉兄	[当代] 张力夫	十万山中欲买楼，滇南只隔几峰头。秋来兄备一壶酒，更泛抚仙湖上舟。
金山寺随感	[当代] 张力夫	夕照浮图迥出群，江天一览剩烟云。无端法海身蒙垢，自此人蛇杂不分。
友人燕聚相约鱼韵遥寄和轩二首 其一	[当代] 张力夫	白鹭洲头好读书，青原河畔可观鱼。此时无暇生遥羡，入夜飞花盏不虚。
友人燕聚相约鱼韵遥寄和轩二首 其二	[当代] 张力夫	愧吾闲在帝城居，务实难能且务虚。试问开通微信否，拟双绝句代双鱼。
石林漫兴	[当代] 张力夫	风雨蚀侵三亿龄，千重百仞指苍冥。文人历代无佳句，料与云根共忘形。
过柳侯祠	[当代] 张力夫	湖南更寄岭南身，祷雨雷塘泽四民。何物多情慰枯柳，信他山水不欺人。
偶得老铜壶	[当代] 张力夫	沧桑半掩旧风华，五蝠祥和接入家。思得瞿塘中峡水，闲时活火煮新茶。
过漂母祠	[当代] 张力夫	一饭之恩故事长，雨收高冢倍苍苍。争猜老妪识人术，千载难传唯善良。
洪泽湖渔村	[当代] 张力夫	大船为舍小为舆，阡陌交通水上居。满眼虹霓廛市客，怪他人世可樵渔。
仙韵二首赠隅山主人并谢惠赐画作 其二	[当代] 张力夫	隐隐三峰一水连，清幽淡远墨痕传。自从识得抱琴客，不敢轻浮称半仙。
东便门赏梅二首 其二	[当代] 张力夫	日暮城楼一抹霞，心神惘惘已无家。游人散尽千枝冷，谁记当年是国花。
仙韵二首赠隅山主人并谢惠赐画作 其一	[当代] 张力夫	尚湖辞别钓鱼船，醉上茶楼夜听泉。正午已过人未起，虞山烟雨佐春眠。
东便门赏梅二首 其一	[当代] 张力夫	芳姿俊逸蕊香寒，南国移来信可观。料峭风中发红萼，老城墙下共清欢。
密云北庄	[当代] 张力夫	槐花飘洒路盘旋，清水河流映碧天。自在山中方一日，不关世上已千年。
涠洲岛随笔	[当代] 张力夫	五彩滩头归去迟，芭蕉听雨正当时。神堂高耸浑多事，乐土千年已在兹。
燕下都	[当代] 张力夫	故国炊烟里，曾生霸主才。兴亡几千载，何处访金台。
夏日云蒙山中	[当代] 张力夫	空山鸟自啼，枕石人闲卧。蛱蝶影翩翩，时于梦中过。
什刹海茗坐瑞典友人邀作短句	[当代] 张力夫	烟袋斜街雨，波罗的海风。小楼人合契，天地纳壶中。
题许栋芦雁图二首 其二	[当代] 张力夫	竹竿闲在手，身寄小舟轻。未觉芦花白，长天雁一声。
题许栋芦雁图二首 其一	[当代] 张力夫	几度南飞雁，随风过苇林。许将尘世忘，独自钓秋深。
汉白玉之乡大石窝镇分韵得下	[当代] 张力夫	金殿饰成栏，柏陵雕作马。天生良玉材，久在顽岩下。
木兰围场二首 其一	[当代] 张力夫	郁郁山林远，苍苍草野平。驱车上高地，得暇吊前清。
木兰围场二首 其二	[当代] 张力夫	江山无定数，鹿马没当时。落落心孤往，悠悠云四垂。
潮州城北阁	[当代] 张力夫	江逝寒秋水，山馀淡墨痕。老城墙一段，半没古榕根。
韩文公祠	[当代] 张力夫	浩浩韩江水，峨峨笔架峰。真儒存胆气，巨鳄遁形踪。
流光	[当代] 张力夫	万古东流水，秦廷换楚郊。清辉又西落，真易把人抛。
初秋北戴河	[当代] 张力夫	沧海青龙隐，长风白浪奔。晚来云色重，心不与天昏。
题油画痕迹	[当代] 张力夫	点触前生意，来销今日魂。流光幽梦浅，谩道不留痕。
将军关长城	[当代] 张力夫	脉脉林中石，悠悠岭上云。行行值山叟，娓娓话将军。
自制盆景	[当代] 张力夫	太行青白石，堆叠小窗前。已得山林气，无须择地偏。
伏羲卦台二首 其一	[当代] 张力夫	太古秦山绕，三阳渭水弯。今来封土上，几个愧愚顽。
伏羲卦台二首 其二	[当代] 张力夫	中国如危厦，摇摇时叹之。五千年不倒，赖有此为基。
登凤山	[当代] 张力夫	邀月亭前立，秦安一望中。莫言此城小，曾蕴大唐风。
中甸松赞林寺	[当代] 张力夫	岩峦寂寞拥颓垣，行入空庭客不喧。法号声中馀落日，玛尼石上舞经幡。红尘窅窅千寻梦，碧草依依万古原。凡圣兴衰谁是主，老僧神殿坐无言。
和震宇岁暮杂感	[当代] 张力夫	经年别后只身忙，乡思萦回旅舍床。渤海泛舟晨落寞，昆山踏雪暮苍凉。归时可醒班超梦，去日曾嘲阮籍狂。庭院梅花闲弄影，随风犹自度寒香。
凤凰岭	[当代] 张力夫	斜卧苍龙望寂然，嶙峋瘦骨负青天。依稀梵塔云头耸，杳渺疏钟世外传。万壑秋深松落寞，孤峰霞晚鹫盘旋。今宵拟醉神仙洞，槐梦明朝任百年。
商丘古城南楼	[当代] 张力夫	大野苍茫暮色哀，孤城水绕绪萦回。凄凄雨粟幽魂咽，灿灿桃花碧血开。岛树迷遮三圣殿，昏鸦飞落女郎台。前朝高义今谁省，倚垛商风汗漫来。
和胡林老	[当代] 张力夫	记曾太庙得宽馀，松柏相知云气舒。千首诗轻一城絮，十年人解半囊书。毫端著意留清雅，象外随心见密疏。自信幽兰深在谷，偕行今复探真如。
蔡淑萍老师归蜀赋诗相送	[当代] 张力夫	梦中天府旧家邦，细雨城南过钓矼。诗运九州蓬勃日，京门三载寂寥窗。烟霞思聚光明顶，鸥鸟待归青白江。此别无由说惆怅，兰情长寄雁双双。
去年卜卦道隔年官运今果为居庸首任社长戏赋一律	[当代] 张力夫	才智平庸话不多，几杯啤酒便狂歌。居然诸子加青眼，岂敢无端称伟哥。运数假天原注定，阴阳真地可调和。仕途从此亨通未，还掩蓬门看雀罗。
致牛敏君	[当代] 张力夫	梦回犹系草原行，三谢先生礼遇情。夏季逢还约冬季，红城别复聚青城。兴安岭上松风续，五塔寺前霜月盟。敏思讷言神共守，诗家新旧岂分明。
登居庸关用李重华韵	[当代] 张力夫	强秦马策汉刀环，千载英雄战此间。默默蟠龙延壑岭，萧萧落叶满城关。风云变灭形何迅，虎豹纵横势未闲。呼酒庸夫临胜迹，凭高指点太行山。
过现代文学馆	[当代] 张力夫	红墙蓝瓦映斜晖，塑像无声列四围。大幕曾开雷雨势，寒霜渐退女神威。巴金卧榻魂难守，老舍投湖梦不归。五十六年文化命，呜呼一殿枉崔巍。
别郑兄福田	[当代] 张力夫	体态崔巍胆气豪，英雄自古出蓬蒿。红城月皎宜相赏，碧野云低好共遨。明日浮生分道路，今宵抵死纵醇醪。他年兼济须珍重，血压诗才莫等高。
共甲夫克强游江亭用江南韵	[当代] 张力夫	陶然柳色到新圻，呼酒登楼槛可依。一镜波光云去杳，数枝花影蝶来稀。白鸥只近城南客，青眼互加身上衣。论罢兰亭休禊事，升沉不复问天机。
赠谭公博文	[当代] 张力夫	手把红旗昔弄潮，鲲鹏万里驭扶摇。忍看城邑流亡苦，痛责官场豺虎骄。湘水潺湲时入梦，草原空阔任飞雕。功成意向东山卧，一曲高吟守寂寥。
普陀山	[当代] 张力夫	彼岸浮来此岸行，香樟幽径雨声声。风摇竹隐莲台寂，潮拥鸥回梵海平。乐土随缘长作伴，柔沙代纸暂留名。拜他千手还千眼，吩咐云开为我晴。
云台山	[当代] 张力夫	信有前缘未了清，三番造访客犹惊。碧潭深邃龙蟠否，石虎崔嵬谁落成。水溯源头朝凤壁，神游太古惑凡生。痴来忽涌泪盈睫，悲喜无端真莫名。
偕友同游焦作净影寺山区	[当代] 张力夫	影寺黄昏影寺秋，时听山鹊语啁啾。村夫质朴归为侣，峡谷峥嵘唤作沟。双塔峰移云变幻，一帘瀑挂涧深幽。夜来唯恐丹枫落，复遣身形醉梦游。
施明德率众围台湾总统府杂感	[当代] 张力夫	都市红衫聚作群，反贪声浪势干云。游行竟也闹天府，静坐居然嘲圣君。坦克轰鸣来浩浩，机枪狂扫向芸芸。笑他阿扁真无用，何不招之野战军。
饮伯元兄惠茶	[当代] 张力夫	闲忆钟徽俞瑞琴，案间普洱并银针。自娱盘盏消清夜，同守居庸惜素襟。陆茗色浓汤不苦，陶诗语浅意何深。可曾嗔我迟无谢，知畏拈花两会心。
子逸兄邀游天台山	[当代] 张力夫	道是浮生等一沤，名山事业且从头。逐云车入琼台谷，化雨风归玉洞秋。自省韩湘箫断续，相怜阮肇梦优游。国清隋塔惊还在，默对东西涧水流。
美岱召	[当代] 张力夫	阴山半拥大汗都，晓色人怜古意殊。不老苍松虬作势，虚空宝殿壁留图。灵堂谒有三娘子，青史羞多伟丈夫。敕勒晴川城上眺，白云遥宕草平铺。
玉渊潭赏樱赠甘棠诸子	[当代] 张力夫	阳春胜景奈蹉跎，月上新枝影入波。湖畔绸缪落英早，花间惊畏俊才多。相逢意气通衢路，合骋诗情破网罗。夏至甘棠能翳日，与君同醉复同歌。
人日用蔡襄韵寄居庸诸友	[当代] 张力夫	冰凌久滞剡溪船，日赴高台望野烟。暮雪心情正月易，早春消息腊梅传。清游每记人三五，雅唱同怀路八千。大道居庸期可达，不惟诗酒纵韶年。
友人宣武小饮别后戏作	[当代] 张力夫	衡水三杯力不胜，玉山摇曳势将崩。四肢流动全疑酒，满眼虚无尽是灯。宴罢倏知人可散，诗成窃喜鬼来憎。小儿闻讯遥相接，未许楼高自在登。
牡丹	[当代] 张力夫	阆苑千娇逊女王，晓来清露缀华妆。何堪富贵文辞炫，叵奈轻盈柳絮长。碧叶相扶经谷雨，红衣独许占春光。沉香亭北应无恨，款款风姿入洛阳。
悼祖父大人张子川	[当代] 张力夫	倒插双枪走冀东，敌顽丧胆只因风。路南路北留身影，旗赤旗青变鬼雄。抱病一朝生有恨，斩倭八载事无功。浊清堪慰滦河水，故土传流今未空。
唐山大地震纪念碑	[当代] 张力夫	卅万幽魂永逝形，上皇何不恤生灵。残宵远近号声厉，断壁参差血气腥。只道军威救黎庶，无关人祸惹天刑。碑高已作新风景，漫引双眸入杳冥。
前作见和原韵赠京战	[当代] 张力夫	华严经卷洛河图，久伴奇才隐帝都。曾上九重探法界，终凭一苇采骊珠。壮词每自高通古，嘉誉新从魏到吴。特地因缘令合契，山深不许片云孤。
北兵马司十七号	[当代] 张力夫	雨巷幽深入画图，依稀得辨旧京都。初秋院落涵清气，满架葡萄缀紫珠。朝夕可闻秦望楚，兴亡偶感越吞吴。自来山海行吟客，容与禅茶道不孤。
悬空寺	[当代] 张力夫	槛曲檐牙壑谷风，谁曾驱遣鬼神工。云方生矣随时灭，栈可回兮到处通。苦海焉期舟傍岸，深山已证寺悬空。登临别有千秋境，宝殿三清并大雄。
自版纳返京诗寄滇南诸君	[当代] 张力夫	南滇再访若归巢，凤鸟嘤鸣认故交。雨霁云车出通海，风扶仙侣过思茅。澜沧江远神龙曲，野象沟深竹韵敲。遥托蓟门秋雁去，金兰情素蕴诗钞。
辉腾锡勒草原遇惊马戏题一律	[当代] 张力夫	振鬣长嘶忽骋驰，山公失色忘矜持。飞天魂魄难相守，落地身形强自支。想我焉能唯物化，谅君不惯任人骑。恍然白马元非马，应是他乡遇旧知。
宿戒台寺山庄是务斋限韵	[当代] 张力夫	高朋四座酒盈缸，风遣清凉夜入窗。快意无须分主客，闲吟自许赋兰茳。山间古木参差列，阁上疏钟断续撞。向晓忽思端午近，幽情遥寄汨罗江。
抚仙湖畔与亚平振荣小聚	[当代] 张力夫	漫步湖滨问野茶，瑶筝招入女儿家。持杯小啜尘氛净，鼓浪轻敲韵致加。既自江川得鸥侣，何须天海泛星槎。伊人莫抚阳关调，流水高山惜月华。
客玉溪	[当代] 张力夫	空中飘眇荡音符，三角梅开缀满途。黎庶祥和岂天赐，名城事业赖人扶。仙湖碧水留云鹤，宝塔青山融画图。足迹神州千万里，当嗟气象此间殊。
题淡墨所画山水四首 其一	[当代] 崔荣江	远岭岚烟有淡浓，茅亭人杳水淙淙。山家何舍清幽地，不趁风来坐听松。
题淡墨所画山水四首 其二	[当代] 崔荣江	层峦半被淡云遮，老树闲枝向舍斜。泉瀑潺声听不断，将春吟到野人家。
塞上九首 其七 削面西施	[当代] 崔荣江	削面纤纤拟柳芽，浓汤红醢绿葱花。品来尚有他滋味，西施疑在此人家。
塞上九首 其八 登应县木塔	[当代] 崔荣江	应州峻塔复登临，身亦巍峨小远岑。檐铎振风声乍起，拘来拍入一诗吟。
塞上九首 其九 云冈石窟	[当代] 崔荣江	武周坚石费劳劬，百窟功成几骨枯。便塑金身祈永世，于今谁识魏皇都。
塞上九首 其六 看怀仁旺火	[当代] 崔荣江	素闻旺火此城兴，一垒楼高第九层。人看赤龙腾永夜，长街犹黯上元灯。
塞上九首 其五 过桑干河	[当代] 崔荣江	东风渐劲扫余寒，两岸青莎绿可看。只惜桑条犹嫩葚，黄沙早已漫桑干。
塞上九首 其四 五台山观佛	[当代] 崔荣江	朝觐莲台认独尊，华严白塔指天门。梵钟百寺僧敲起，欲度谁销第六根。
塞上九首 其三 雁门关夜宿	[当代] 崔荣江	关侵暮色逾嶒崚，自古刀光甲上凝。桑海于今归大统，万家谁辨汉胡灯。
塞上九首 其二 雁门关	[当代] 崔荣江	寂寥雄隘夕阳熏，鼓角千年息不闻。但看唐旌风猎处，衔芦归雁过高云。
塞上九首 其一 土长城	[当代] 崔荣江	胡沙岂瘗北山雄，雉堞疑藏汉劲弓。百里黄龙今暂蛰，亦蟠首尾锁西东。
樵子采兰图二首 其二	[当代] 崔荣江	远樵归矣别云深，高瀑流弦响似琴。砥砺生涯松作骨，犹存一点爱兰心。
寂寞三首 其二	[当代] 崔荣江	青衫无蔽世间尘，一径横柯总羁人。便斫多年归董道，回眸恍惚失天真。
寂寞三首 其三	[当代] 崔荣江	半世行藏两袖尘，随云舒卷不由人。逐流幸未教心死，留待来生说认真。
樵子采兰图二首 其一	[当代] 崔荣江	斧斤斫木寄生涯，安以薪柴斗米赊。许濯山尘掬一瀑，为伊顺采小兰花。
寂寞三首 其一	[当代] 崔荣江	欲理愁丝绪更多，谁赊一计转平和。无人枕入荻花梦，寒柝声中将夜磨。
夜六首 其六	[当代] 崔荣江	今年秋里伫离尘，不怕泠风怕别人。剩是空闺看烛泪，独孤更觉夜寒真。
夜六首 其五	[当代] 崔荣江	帘卷泠风落玉尘，中宵孤烛滴愁人。欲残红蜡灯花小，往事憧憧看不真。
夜六首 其三	[当代] 崔荣江	寺临绝顶有嶒崚，霜月更寒教夜凝。钟鼓僧眠归阒寂，佛前不灭是莲灯。
夜六首 其二	[当代] 崔荣江	归舟夜泊枕潮眠，月上高桅细可怜。近水砧声惊鹜影，带风飞过打渔船。
夜六首 其一	[当代] 崔荣江	一溪明月正寒微，客念家山趁夜归。半掩柴扉犹烛火，人于砧上捣尘衣。
寒日有思五首 其五	[当代] 崔荣江	霓虹灯晚照中宵，萍梗行藏是北漂。囊涩不堪赊酒绿，正愁白袷抵寒潮。
寒日有思五首 其三	[当代] 崔荣江	霜夜犹生落寞心，蔽帘愁弄指尖琴。无人肯识弦中味，奈向秋风句里吟。
寒日有思五首 其四	[当代] 崔荣江	百无聊赖许愁生，高烛烧残到五更。往事都教凝蜡泪，忍随梆柝滴平明。
寒日有思五首 其二	[当代] 崔荣江	浮生客路苦淹留，孤独之心与月谋。一片浮云遮又是，枉深寒里上寒楼。
寒日有思五首 其一	[当代] 崔荣江	孑然身立望迢遥，一段寒肠借酒浇。恨是西风多寡意，于今不肯减霜毛。
铁网玫瑰八首 其四	[当代] 崔荣江	栅网纵横锁不能，偏生玓瓅许红凝。此心且让风吹去，也并春君作一征。
铁网玫瑰八首 其五	[当代] 崔荣江	栅中囚却是春心，憔悴从来花不禁。怕是秋风吹有日，无人一悼葬花吟。
铁网玫瑰八首 其六	[当代] 崔荣江	一脉春心发已迟，铁藜无赖隔相知。谁怜桎梏花无奈，我破围城应此时。
铁网玫瑰八首 其三	[当代] 崔荣江	烂漫生涯总久磨，春风终染两腮酡。嫣红故意留君识，许折侬心掌上呵。
铁网玫瑰八首 其二	[当代] 崔荣江	南冠何以赐玫瑰，一困藩篱待劫灰。有客堪怜花易老，于春风里也徘徊。
铁网玫瑰八首 其一	[当代] 崔荣江	花亦独孤不忍看，玫瑰心事正阑珊。何教铁网囚身老，便试东风也觉寒。
秋夜登楼	[当代] 崔荣江	只身瘦影叹清秋，鬓发匀霜最白头。几度沧桑几行泪，恰逢圆月独登楼。
孤鹜	[当代] 崔荣江	孤鹜行藏忍独飞，心期比翼屡相违。江头一渚看兰芷，却又清霜著羽衣。
夜塘听蛙	[当代] 崔荣江	澄空吹月晚风清，一片云浮有黯明。数亩方塘香淡淡，藕花不掩夜蛙声。
无题	[当代] 崔荣江	风雨侵羸骨，高冠怯不支。声名何若酒，将醉忘情时。
新月四首 其四	[当代] 崔荣江	得锻镰钩细，轻划坼乱沄。天心应澹澹，还照我和君。
风絮三首 其三	[当代] 崔荣江	无抱枝头死，携香朅不归。随风生一羽，沾却故人衣。
风絮三首 其一	[当代] 崔荣江	无骨何轻薄，凭风亵此身。天涯堪浊浊，覆我一衫尘。
风絮三首 其二	[当代] 崔荣江	花落循春妒，风欺无有家。人何不相惜，足底又尘沙。
仙人掌	[当代] 崔荣江	一忿居荒漠，凭身百刺生。炎蒸何惮惮，肝胆自纵横。
兰花	[当代] 崔荣江	袅袅生香蕊，忍看不忍弹。近花唯一嗅，兹日已忘餐。
铁网玫瑰八首 其八	[当代] 崔荣江	铁藜横木栅，直欲绞春心。杀伐残如是，谁忍一花禁。
铁网玫瑰八首 其七	[当代] 崔荣江	一网春何锁，玫瑰困有枝。宁教陷囹圄，不肯放花迟。
七律 探春  韵五微五首 其五	[当代] 崔荣江	清明总有雨湔衣，旷远高情湿不飞。趔足微酲三劲酒，蒙头酣梦一蔷薇。明花隐约摇山峤，跌瀑分明响石矶。警醒元来开电视，剧中风正鼓庭帏。
七律 探春  韵五微五首 其四	[当代] 崔荣江	邻有憨儿壮略肥，闹将青袷换单衣。绿莎垄上呼牛走，油菜花中逐蝶飞。老眼河山犹料峭，童心世界正芳菲。黄昏随尔寻春迹，社火秧歌起式微。
七律 探春  韵五微五首 其三	[当代] 崔荣江	一入春风不愿归，看花玓瓅斗芳菲。客行草径惊蛩唱，风袭条枚舞蝶衣。山脚人家青竹瘦，河间汀渚白鹅肥。谁家龆龀贪儿戏，犹逐檐前燕子飞。
七律 探春  韵五微五首 其二	[当代] 崔荣江	东君一面久长违，惯见凋萧白草稀。乍听蛰雷醒寂寂，欣看酥雨著霏霏。晓晴风里寻青去，暮月光中戴白归。俊约今年应此日，倩君吹暖几重衣。
七律 探春  韵五微五首 其一	[当代] 崔荣江	每逢三月每忘机，总有清芬透叠衣。暖日争看风景好，余年何惮鬓毛稀。寻芳郊陌折花早，赶鸭山溪吟式微。惟恐春风吹便去，青衫洇月不思归。
网聊有感	[当代] 崔荣江	每欲涂鸦每自惊，十年输与管毫轻。篇彰玓瓅三千字，书绝韦编一百城。窃喜依微窥大义，不堪孟浪避狂生。由他呱噪阗于耳，吾自文心对月明。
辛卯年春感怀	[当代] 崔荣江	硉矹营生半劫灰，形骸常伏偶崔嵬。机锋但砭应时弊，艰涩多藏合酒杯。若诩青红生绚烂，轻看生死堕轮回。凭心一断勘非是，不识瞿塘滟滪堆。
辛卯年三月十五车过禦河桥逢沙尘	[当代] 崔荣江	驱车十里御桥东，极浦黄云叠未穷。藏尾暴龙真叱咤，团身铁壳类飘蓬。急功自断桑干脉，许日谁吞大漠风。最苦行人无避处，狂沙左右久磨砻。
漂流	[当代] 崔荣江	湍溪戛筏幻腾飞，若此纵横已久违。一石急来分浪势，千珠散漫缀人衣。者身未并浮沉去，胸壑犹增胆气归。但伏蛟龙还静碧，人山得映两崔嵬。
次熊先生韵贺女子版开坛	[当代] 崔荣江	妙笔娇娘咏絮姑，纤毫小篆赋云庐。抟丝熟茧匹绡织，濡墨生宣一卷铺。厨作懒夫羞后耳，文章骚客敢先乎？吾看好句多青眼，谁弄珠玑掷玉壶。
五月初亦觉轻寒而感	[当代] 崔荣江	无力春阳枉费功，不教初绿饰新红。檐牙懒滴酥心雨，陌路勤吹坼袖风。寒浸衾裯犹瑟瑟，尘凝人发更蓬蓬。便寻温暖凭何计，烹得鲈鱼执酒盅。
新月四首 其三	[当代] 崔荣江	老桂残花缘狗吞，经旬次第长新痕。飞沄月棹浮天水，高阕星灯照玉门。恐扰娥心无闹肆，欲生仙梦有眠村。新芽殊好堪沽酒，便兑心情饮一樽。
石榴	[当代] 崔荣江	无邀春宠著妆迟，浴日红衣挂一枝。天赐明妍何吝也，心生坦荡且行之。榴裙得拜怜花客，雾壳多怀玉骨儿。老熟秋娘翻赧赧，羞人时候首低垂。
新月四首 其一	[当代] 崔荣江	竹风乍息草蛩喧，赏夜凉阶指玉璠。灯豆乏慵恹案牍，晶心黾勉喜庭轩。袂承月白销尘迹，眼赖天青著水痕。欲向姮娥吟好句，耽情深处竟无言。
新月四首 其二	[当代] 崔荣江	天幔心池两浊浑，琼楼知意辟城阍。弯钩玉洁明偏苑，斜竹枝摇乱碎痕。试手冰华知残冷，扪心胸壑喜余温。便将圆缺濡香墨，人事应堪共一论。
无题	[当代] 崔荣江	勿鉴空花错识人，华章时昧等闲身。摇幡有意诚招鬼，供品无心枉祭神。隐忍红颜遭一劫，何教玉骨覆多尘。屏前偶尔看游戏，啼笑姻缘假作真。
与某些大家兼自警	[当代] 崔荣江	莫赖雕虫诩大家，明珠虽好始凝沙。时虚竹腹身犹直，偶纵骄心影自斜。但识青藤堪走狗，不闻白石善描虾。惠施方里徒多学，无有谦怀枉五车。
无题六首 其六	[当代] 崔荣江	行藏无奈忍微词，阗耳耵聍未可匙。疑病真方宜辨证，择朋至理贵相知。如斯蛇影教憔悴，故尔鲛珠使暗垂。何不春窗开朗朗，折枝犹可扫愁眉。
无题六首 其五	[当代] 崔荣江	云水禅心悟未臻，榴裙膝下拜称臣。梵钟一捣询前世，蓍草三拈占后身。许以余生曾刻石，何堪青眼屡蒙尘。相疑何必肯相识，又道空花辨不真。
无题六首 其四	[当代] 崔荣江	华珠未竟落瑕玑，便欲人珍愿有违。遗却尘奁耽旧锁，鲜穿银缕缀新衣。痴心砥砺争圆满，华盖纠缠病诟诽。一梦迢遥飘渺处，曾经眷恋几时归。
无题六首 其三	[当代] 崔荣江	天真拾叶辨椿樗，一较香心总不如。早怯西陉穿雁翮，何劳东牖蹙人书。经年好梦三分少，廿四愁眠半有余。无怪心情多辗转，巫山逾近逾踌躇。
无题六首 其二	[当代] 崔荣江	骀身未必较骢低，硉矹穷途也奋蹄。敢拗轩辕悖南北，直教车辙碾东西。半世蹉跎拼断足，满腔劲气化长嘶。生来瘦骨经风恶，讵忍闲槽一恨赍。
无题六首 其一	[当代] 崔荣江	痴眸一蔽易垂青，不许长安辨渭泾。夜慨空花经梦摘，晓伤离雁隔云听。斯人决绝归飘渺，荧或寒荒作宿停。铁铸春门敲未破，横闩已矣锁心扃。
忆父亲	[当代] 崔荣江	亲身每忆总崔嵬，一载仙禽久不回。信是蜃楼居阆苑，何吹沄气失瀛台。沉眠总拟期归梦，往事何曾付劫灰。倘有阴邮疏可寄，迟言也可藉徘徊。
愁雨	[当代] 崔荣江	明旦层云聚劫灰，楔锥蹑鼓紧轰雷。疾雨长河添浩荡，罡风高峻削崔嵬。虽好闲情堪入赋，也忧泽国作徘徊。毕竟神州皆一脉，眉间便蹙使哀哀。
中国男足	[当代] 崔荣江	时闻蹴鞠总搔头，枉著千年竞未休。始转乾坤皆上国，今追星月差中流。天朝汉子羸双足，遂使龙儿憾九州。看客闲愁勾况味，华筵依旧对相酬。
无题	[当代] 崔荣江	莫遗惭怍悔三生，略放襟怀抱九城。狭意但随黄叶死，高情还逐白云生。浪论大块拼肠曲，婉点心灯较月明。便矗江山无大纛，青衫一扯也旗旌。
感怀三首 其四	[当代] 崔荣江	风侵两鬓卅年尘，萧瑟江湖偶一春。便怍无行当借寇，更惭有志诩平秦。留髡侍酒羞门客，访戴由心喜浪人。何必朋前嘘落拓，独斟犹可忆前身。
感怀三首 其三	[当代] 崔荣江	稻粱谋累四肢胼，蕉鹿寻思枉梦焉。乍觉愚叟空黾勉，翻教腹笥实经禅。壶煮乌龙听沸海，杖趋清泚访幽泉。若剪高云为凫写，一朝也览九重天。
感怀三首 其二	[当代] 崔荣江	与友弹冠执酒杯，酲时得意醒时哀。植青可待收秋馥，镊白何曾济鬓灰。讵忍巷乌巢迮木，何妨檐马响高台。金风一掠销肠结，试向冥冥吼一回。
登山	[当代] 崔荣江	平庐囿目气调销，三径无知万里遥。检适编屐临百丈，斜披白袷驻云霄。青云濯足绵如梦，远日明眸热似烧。更有鸿鹄声渐远，一胸寂寞付苍寥。
静思	[当代] 崔荣江	更檠釭豆小如萤，雨滴檐牙入枕听。夜避喧阗思故事，梦翻坎坷瘦骸形。龙媒未许逞云志，腹笥终归负五经。最是余途多硉矹，何生双翮起沧溟。
感怀三首 其一	[当代] 崔荣江	当年意气不蹰躇，楚乙蓬征徙魏都。有扣清音闲按板，也抨浊世忿操觚。唏嘘鹏翼翻鸦雀，呵壁龙吟转鹧鸪。无力高云翻作雨，一调爨尾远江湖。
冬夜雪	[当代] 崔荣江	夜落鹅毛轻未闻，描山妆树任纷纷。参差山下平沟壑，混沌天边染乱云。马困关山车不走，客闲驿站酒微醺。酣酣疑作相思地，一醉赊来好梦君。
乡情	[当代] 崔荣江	蓬蒿风雨未生悲，但痛乡情鲜客知。季雁离时添一恨，秋蝉咽处蹙双眉。当年狂做他乡梦，今日愁凝故国思。最怯高堂挥老泪，苍声颤颤怨归迟。
为仙子新婚贺三首 其三	[当代] 崔荣江	但慕红尘不作仙，冰心唯寄到君前。一朝眠失相思夜，竟岁耕犁春韭田。幸得巫山身试雨，暂忘河泽梦生烟。唯耽情短存肠问，此约君能守百年？
子书	[当代] 陈振家	百家诸子听谁该，古往今来一大堆。谁辨东西南北说，难分甲乙丙丁才。满天神佛斗光彩，遍野风沙迷骏骀。口味自调还自适，莫教魂魄任人裁。
枯树	[当代] 陈振家	相君体貌也高庚，曾合天心始长成。岂患有材难得用，或嫌无识没平生。腔穿腹破仍危立，雨打风欺不出声。但挺槁枝如戟指，未知私意欲何争。
挖园	[当代] 陈振家	一人自掘自沉吟，畦畎如弦地似琴。锄落玉霄生妙韵，声回崖壁荡清音。子期已死何人听，公谨早归谁细斟。弹罢古今无字曲，漫天微雨下涔涔。
勘透	[当代] 陈振家	荣华勘透总为空，巢许严光心境同。藉草暖于刘秀榻，栖山清过未央宫。纷争扰扰沽名者，闲放昏昏嗜睡翁。抱璞难逢青眼客，不如归隐万山中。
狂风	[当代] 陈振家	烧天夏火赤如霞，龙搅层霄羊角斜。沉默尘沙齐兴奋，安详池水忽喧哗。推翻大树无须手，咬断藤梢不见牙。造化居然能撒野，推瓶摔罐似蛮娃。
得书再柬世侄	[当代] 陈振家	有冤有屈惹愁思，满纸鸡毛杂蒜皮。附势荆藤诚有刺，逢兵士子每无词。莫矜才识争常理，若怨时情便太痴。对付狂人唯一法，无非艾艾与期期。
写诗	[当代] 陈振家	遁入炎陬不预归，生逢天怒欲何为？荒村行处有青眼，乱壑囚人成白痴。儋耳国中求饱腹，烂柯山上看残棋。夜来灯下吮铅笔，偷写东拼西凑诗。
做公道	[当代] 陈振家	寂寂空山其奈何，也无大戏也无锣。已黄故事如尸袋，才黑时光怎被窝。论道抛文遭众唾，胡思乱想犯诸魔。村人最喜做公道，凑几个钱来只鹅。
生涯	[当代] 陈振家	此生命定适蒿丘，能赚工分且牧牛。苍狗白云皆幻觉，黄鸡紫蟹属奢求。种株竹树妆山水，搭个茅窝补地球。今日唯谋肠腹实，米蔬之外不多忧。
卷烟无纸自遣	[当代] 陈振家	卷纸难求屡困予，拟随嬴政效烧书。千番教诲瘾无变，一味疏顽习未除。谋饭抽烟真大计，先忧后乐尽多余。凡夫岂读圣贤训，勿羡穿靴与佩鱼。
闻旧友谋职有获是寄	[当代] 陈振家	郭郎鲍老各颠狂，风雨神州舞袖长。小草居然凭绝壁，扁舟有幸过重洋。不忧世路尾班客，已坐人生头等舱。遥向遐方观碧落，微茫一抹是朝阳。
觅药	[当代] 陈振家	诗词难换孔方花，采药人云曾发家。峰顶棘中寻杜仲，树阴影里种春砂。运来偶逮穿山甲，不死能抓五步蛇。闻道天心酬浪汉，鬼门关口望还赊。
牧暇	[当代] 陈振家	晴日层阿丰草边，周遭牛我各悠然。山风徐动黄香扇，泉水轻弹卢女弦。鸟语虫声相问答，树梢藤尾自缠绵。心中无事吟哦了，聊效陶崔作昼眠。
大树倒于岩畔有赋	[当代] 陈振家	孤直不胜狂颲侵，本根无托岂天心。百年材干修为久，半岭苍云埋恨深。蚀骨腐心来万蛀，凋荣失荫走千禽。惭余空有嗟怜意，睹物伤怀苦自吟。
感事有咏	[当代] 陈振家	事空于耳兴幽沉，水冽泉清可洗心。天不埋余权独逸，山能乐我且归临。非千里马何须叹，无九方皋勿漫寻。偶邂野人酬一粲，鸟歌崖影狎微吟。
岭巅遇雨	[当代] 陈振家	峰尖平切没云端，鹏翼横空黑一团。裾卷树梢衫破碎，笠飞岭外步维难。岩巅电激真豪气，壑底雷翻颇壮观。任作汤鸡终未悔，离天三尺看龙蟠。
幽处行	[当代] 陈振家	风风雨雨总归晴，又向深崖幽处行。野笋偏头斜石出，古藤勾臂抱崖生。山崩海沸皇天意，鸭绿螺青山水情。愿与诗名共埋没，遭逢斯世尚何争。
咏猫	[当代] 陈振家	论亲自度等于菟，差共兽王称寡孤。藐世有由常缩睐，资名得恃屡摩须。一宵野合狂而也，终岁频夸妙矣乎。本领祗能欺鼠辈，豺狼当面敢呵无？
读史有得	[当代] 陈振家	浮生虚幻欲何求，转眼牛冈土一丘。万事莫闻心爽泰，群山坐对足销忧。愿随樵汉穿芒履，不向卢生借枕头。隙暇聊翻华夏史，闲看百口辩咻咻。
山居有咏	[当代] 陈振家	阴崖古木郁苍苍，烟霭高遮碍日光。无雨入山衣自湿，未秋行壑骨生凉。骄阳频晒云枝茁，隆旱久施溪水长。人觉炎方为畏境，孰知穷僻是仙乡。
霁后游山	[当代] 陈振家	正思初霁向山隈，便闻檐间鸟语催。晴日风轻云漾絮，暖溪水涨石含苔。千寻危嶂坠身侧，几寸游鱼绕脚回。忽见翩翩闲蝶至，敢猜庄叟梦魂来。
负薪偶会二首 其二	[当代] 陈振家	后乐先忧枉费神，怒雷激雨不因人。铁肩胜压能安腹，金口未封休动唇。涂说总含多处伪，圣言勿认十分真。天无大任降于我，合守山乡闲置身。
得虾	[当代] 陈振家	穷人亦有喜欢时，捞得泥虾半畚箕。可解山妻全日菜，大开犬子两餐眉。满盘朱绮霞光涌，一室肥鲜香气吹。凭桌忽然来壮语，后遭准见吃狐狸。
负薪偶会二首 其一	[当代] 陈振家	越山盘岭绕幽萝，肩负薪荛口自哦。溪鹭齐飞翻雪翅，泉花联袂跳岩阿。人皆醉赏羽衣曲，我独深钟好了歌。不信争权图利者，此时滋味胜吾多。
孤云	[当代] 陈振家	孤云一片岭东来，挂在天涯炎瘴隈。逸气随岚留峻岫，清魂化露落荒莱。萝溪听鸟编新梦，榛径寻诗访古苔。已与山林两冥合，他年招唤也难回。
赠某生	[当代] 陈振家	五车读罢志腾澜，三月于菟气似磐。慷慨激昂陈论易，匡邦靖国措行难。谦恭王莽谁能辨，恐惧周公人欲弹。若乏猴王金火眼，早作枯鱼上竹竿。
拟寄	[当代] 陈振家	春泼层岩彩翠奇，烟溪幽草斗离披。禽怜山静纵娇舌，蝶见花多拣好枝。俊景何留村汉赏，清诗须寄美人知。欲邀旧友同寻胜，遥念沧波意转迟。
挑水	[当代] 陈振家	深知劳作得强筋，挑水理家何足云。桶汲清渊连倒影，肩悬莹镜漾沉云。晴缸湍泻钱塘浪，湿砌脚留巫峡纹。去去来来三四担，自炊自饮自诗文。
通人偶过	[当代] 陈振家	数年藏拙白云隈，偶有通人觅我来。坐对无毡还扫石，出联乏纸且书苔。岩泉权当山人醴，椰壳持为待客杯。清兴已酬相视笑，释然不问几时回。
晚兴	[当代] 陈振家	雨声初歇出霓光，烁彩飞泉洒石床。断续蝉吟收晚唱，高低岩树染残阳。稀糜已啜腹肠暖，窄韵欲成文字香。世我相遗从未悔，爱心早托旧诗章。
寄故日小友	[当代] 陈振家	世缘况味懊烦多，狂叩缶壶聊一歌。人面桃花情怫怫，御沟红叶事何何。长房难缩相思地，精卫能填怨恨波？君有清箫堪引凤，胡为慨叹任消磨。
望海思亲	[当代] 陈振家	风潮无极眺茫茫，裂地涛声吞远航。雁信无时询近况，孺思能不忆高堂。晨昏定省惭亏欠，困顿迍邅添感伤。安得逐波千里去，忽骑鲸背返家乡。
归山有咏二首 其一	[当代] 陈振家	掉头不闻洗心经，化外云丘任放形。盖舍诛茅归堑谷，抽藤斫木走岩庭。一条挂瀑蛟涎白，数点遥岑佛首青。而立才开已投隐，谁人得似我宁馨。
归山有咏二首 其二	[当代] 陈振家	游戏尘寰休作真，不须耿耿惜艰辛。本为饮谷栖丘者，岂是惊雷失箸人。敲案摇头因得句，撒盐下粥竟忘贫。许将吟骨葆轻健，愿度樵耕百岁身。
登望	[当代] 陈振家	万峰腾涌豁尘襟，挺立高岩发朗吟。天地幽遥当极目，躯骸顽健胜多金。何须戚戚凄凄态，空费寻寻觅觅心。一饭能教虚腹饱，异时烟景定追寻。
月夜吟思	[当代] 陈振家	林海苍茫空四邻，一溪皎月烁莹银。虫声轻唧幽萦耳，茅叶飞香暗上身。独有物情堪醉客，偶矜诗兴未输人。夜深露冷迟归寝，为喜推敲意渐新。
晏坐信笔二首 其二	[当代] 陈振家	峻峰高共鸟飞齐，浓翠翻波人自迷。长壑幽深云霭霭，短岗静寂草萋萋。久无诳语吹尘耳，何必忧时叹凤兮。终日采樵还放牧，青山啸遍下清溪。
晏坐信笔二首 其一	[当代] 陈振家	孤根悬绕托岩屏，寸土得生真福庭。未敢恃才轻命数，岂将俗理诘苍冥。溪山久处有清气，人事多争损性灵。自落天涯无挂碍，吟魂欲共远峰青。
岩上有思	[当代] 陈振家	悠悠万事若空尘，世上唯存山水真。青草离离榕树古，黄泥漉漉蕨芽新。但知巢父筋骸懒，不信黔娄骨相贫。一味无为诚有怍，谷深林静问谁人。
栖游	[当代] 陈振家	栖游大块未消磨，放逸山林识见多。洒脱无为观古石，摩登一阵惜春萝。云禽岂羡官园鸟，野草不争君子荷。最爱涧泉天性旷，崎岖曲折总欢歌。
美雨	[当代] 陈振家	连天美雨洒春时，飘似轻埃散似丝。新笋探头浮笑脸，乖鱼噞口喜摇鳍。欢歌蛙蛤声相应，漫舞蓬萍拢复离。最是芭蕉无出息，爱深翻作泪横垂。
答洪二又寄	[当代] 陈振家	似觉阳爻地气舒，连旬案上落双鱼。羡君已出巴山道，嗟我犹泥木石居。诸葛有才真不忝，刘家无数枉踌躇。别来懒问时新事，仍读山乡种树书。
此耳	[当代] 陈振家	一山作雨一山晴，变幻风云岂可明。诸葛尚难猜后事，梁鸿休去问前程。皮顽尤自矜文字，身贱凭谁记姓名。禽语泉声终日听，唯知此耳不虚生。
夜读	[当代] 陈振家	四面寒山僻处村，火轮西坠正伤魂。矜能虫曲常挠耳，不请阴风乱闯门。露滴萧林孤月白，影摇颓壁一灯昏。诚知人世鲜如意，且借微光读菜根。
清宵有寄	[当代] 陈振家	四十狂夫性近孩，托身古莽瘴岩隈。山神畏到穷崖住，风后却吹清月来。欲发长歌飞紫阙，谁持中意达银台？游魂当约坡仙醉，同泛星河浮酒杯。
初霁山行	[当代] 陈振家	风雨才休万竹低，雾拖山峡乱岩齐。树斜荒径枝交面，草没烟溪水过脐。尘静气澄花更艳，石幽林密鸟深啼。诗情忽逐物情动，划破青苔壁上题。
裁诗	[当代] 陈振家	放下锄头脱汗衣，匆匆觅纸为裁诗。逢梅岭上催新句，见鹭溪头寄绮思。嚼字斟词忘日月，求声审意误蒸炊。穷而不死穷何怕，除却吟哦无远期。
山中遣兴三首 其二	[当代] 陈振家	取士登科事久删，灯前苦读近痴顽。之乎也者知何用！柴米油盐谋甚艰。结习难除招物议，时伦不入惹人讪。岂思藉此贾腾达，但欲寄情山水间。
山中遣兴三首 其三	[当代] 陈振家	渺小乾坤一颗埃，长风吹卷岛涯来。形骸难挂时流齿，大小总称资世材。胛幸胜挑诚异数，怀能赋咏亦奇胎。清襟颇得陶公趣，自嫁山林不用媒。
工余寄兴	[当代] 陈振家	泉壑云枝筑鹤巢，青山笃定为知交。长挑薪木奔崇岭，复到崖埃觅绮肴。腻滑泥鱼寻篾串，浑圆鸟蛋借衫包。灰头土脸无人识，但写新诗自戏嘲。
山中遣兴三首 其一	[当代] 陈振家	死生有数粗知易，得暇蒙头但梦周。一个钱求千仞壁，三分钩钓万寻流。铜山原是虚悬景，书海聊为汗漫游。无事且随弥勒笑，闲观蛮触几时休。
即景有咏	[当代] 陈振家	了无俗事系灵台，独访层崖乘兴来。起灭无从岩雾涌，岁时不约野花开。数条碧葛斜缠石，一眼清泉半浸苔。我有新诗吟未辍，枝头杜宇莫相催。
夜行	[当代] 陈振家	委蛇荒垄烁萤光，吠犬汪汪又一庄。溪曲跳鱼声泼剌，树根闯道步踉跄。山容似鬼迎瞳黑，月色如燐照面黄。海角穷乡时未戌，家家熄火已登床。
愁雨	[当代] 陈振家	冷风湿雾袭山斋，蛙鼓喧鸣雨滴阶。竹箭愁深低碧节，蕉花泪沛落银钗。久霖不止天何意？烂粒难收事介怀。农户唯期劳有报，那堪登稔节时乖！
望木	[当代] 陈振家	岁岁逢春花便开，唯思逗引蝶蜂来。不为岑寂寻良伴，只盼昆虫作使媒。冒暑冲寒仍耿耿，分枝结子复回回。一株洒落万千子，能得几多成栋材？
野味	[当代] 陈振家	觅食山区靠捷勤，偶收野味亦销魂。一窝蜂卵和汤煮，半截薯根调蜜吞。炎夏蛇羹时得食，隆冬狐肉不遑论。艰辛自古多尝报，拟作信条传子孙。
山中遇雷雨	[当代] 陈振家	雷车滚滚挟云奔，投避张皇叹远村。磐石横空堪作屋，榕根堕地恰成门。人方蠖曲藏身罢，电也蛇腾到脚跟。肆决银河天外泻，水帘洞里笑猢狲。
日作有咏	[当代] 陈振家	自筑嵯峨学有巢，破衫终日怨藤梢。持罘守兔窥林隙，探手抓鱼掏石凹。炮薯时生牛粪火，熏蜂借用豕窝茅。乡民笑我文而野，编个山歌自解嘲。
采杜仲	[当代] 陈振家	攀寻杜仲入深山，岭迭峰高造物悭。乱棘刺尖勾肉破，断梢涩液滴衣斑。身腾迷雾重云上，药在悬岩绝壁间。剥得藤皮策勋返，窃欣筋骨尚强顽。
客至二首 其二	[当代] 陈振家	几十里遥程脚辛，越溪翻岭沐征尘。他乡相忆义深远，穷壑来寻谊益真。笼圈有鸡腥味备，山厨无菜野蔬珍。今宵与子枕衾共，畅论风云百样人。
客至二首 其一	[当代] 陈振家	近晌归来心不平，猜知腻友远探情。客方盘岭犬先吠，主未出扉鹅又鸣。乱树遮时唯见影，枯枝折处已闻声。经年一别欣重晤，晴日悬空紫翠明。
小得有遣	[当代] 陈振家	宠辱忧欢皆幻形，长林息影寄幽情。衡门竟日无名士，烟野终年只鸟声。且借韵章浇块垒，不期文字易簪缨。随流立可出山去，湖海何如涧水清。
夜雨	[当代] 陈振家	阴雨连宵苦折腾，泉琴蛙鼓闹岩陵。茅檐滴霤蛇留壁，泥屋穿风鬼戏灯。漏永如逢啼夜子，闷萦徒效坐禅僧。欲裁愁绪收吟稿，未得嘉辞且曲肱。
新婚三部曲 其三 还家	[当代] 陈振家	黔娄得妇运乖时，天设良缘不可违。囊涩未能开喜宴，包羞佯托省亲归。船争五等舱中住，邸觅七毫廊下依。最是平生狼狈处，新娘无计置新衣。
新婚三部曲 其二 安排	[当代] 陈振家	两人之事两心知，且借新风废古规。地尽黄泥仍打扫，家无红烛暂权宜。嫁奁移俗皆从简，酒席生财办未迟。筹凑盘缠遮窘促，旅行蜜月好名词。
新婚三部曲 其一 登记	[当代] 陈振家	不须星卜掐干支，意契情孚且结缡。瘴水蛮山王化外，一穷二白国艰期。偕行十六余公里，登记相将半小时。眷属终成宜庆贺，摘枚竹叶绕伊吹。
重到开元寺	[当代] 陈振家	劫数飞临不可休，陵风激雨洗神州。金妆菩萨无完体，泥塑天王已断头。一切慈悲心暂搁，三千烦恼发重留。今番个个须劳动，满寺僧人卖豉油。
闲得	[当代] 陈振家	为躲佳人作野人，三年忽忽下乡身。鄙看南郭太胡混，惋惜卞和徒认真。天上风云吹不定，胸间丘壑静无尘。蛮荒鴃舌若能学，也盼长为黎母民。
辛亥岁朝遣怀	[当代] 陈振家	年逾而立尚贫鳏，一屋支离云岫间。兴至抱书行仄径，狂来投石下空山。人生端合林泉死，世路何殚曲折艰。且把风流付吟咏，莫嗔造化叹寒悭。
寻友	[当代] 陈振家	椰木胡椒满眼新，苗乡男女遇堪亲。小溪茅屋黄泥滑，修垄斜坡绿草茵。径转枝歧多致问，村因名字易寻询。青峦如壁撑天起，独是风光已醉人。
山林有寄	[当代] 陈振家	周遭踏遍百重崖，万象心游亦自谐。证道求津寻寿栎，认柯觅国探高槐。石评净界三千佛，花判金陵十二钗。涉世无能权守拙，依情林泽寄幽怀。
不出	[当代] 陈振家	夏雨才收瘴未开，乱蝉抱树叫云崖。清贫不碍村夫懒，岑寂无欺处士怀。苋腹时生铭骨句，茅庐允作养心斋。炎威隆炽耕山畏，坐槛闲抽百雀牌。
故人见诗有喜依前韵再答八首 其八	[当代] 陈振家	武陵源里太多蛇，伊甸园中无夏娃。走兽爬虫诚可食，鹿娘狐女怎当家。不看岭上相思豆，最厌路旁连理花。入夜遍山寻月老，问渠所干那门差。
故人见诗有喜依前韵再答八首 其六	[当代] 陈振家	偶然发现水晶砂，目放星光心放霞。循迹寻踪偷采掘，开山撬石苦掏爬。矿源但愿浮岩表，臭汗哪忧拼命花。他日若蒙天不负，弟兄共吸大中华。
故人见诗有喜依前韵再答八首 其七	[当代] 陈振家	夜半蚊多梦不赊，披衣出户坐桩杈。满坡兽眼闪幽焰，百窍阴风奏鬼笳。树影动摇疑野魅，枭声呼叫似啼娃。千山腾突露狞齿，齐向虚空啃月华。
故人见诗有喜依前韵再答八首 其三	[当代] 陈振家	同来也有女儿家，彼我均无带木瓜。朝种青丘三斗露，暮收碧落一身霞。神歌每觉难娱耳，潮曲都嫌老掉牙。暗屋昏灯聊聚首，只思馔品不思茶。
故人见诗有喜依前韵再答八首 其四	[当代] 陈振家	偶尔教人叹复嗟，确无善状与君夸。工余锄嘴搔腰脊，饭后扁担剔齿牙。虫豸空听啼唧唧，姑娘不想玩家家。徒生一对读书眼，朝送残蟾暮送霞。
故人见诗有喜依前韵再答八首 其五	[当代] 陈振家	曾上高峰望故家，老藤障目海云遮。频挥健臂人难见，欲发豪吟声不赊。天厩谁能供骏马，瑶池何处借飙车。拂衣下岭无聊甚，输与枝头一匹鸦。
故人见诗有喜依前韵再答八首 其一	[当代] 陈振家	山间何处不坑洼，兽印牛蹄乱似麻。日曝泥容成瘰疬，雨敲路面出天花。蛮乡硬汉跷跟跳，岭表娇娘蹑足斜。笑语惊呼相杂迸，浑忘浪迹在珠涯。
秋夜思	[当代] 陈忠平	日落城如魅，鲁戈湮草莱。应时灯火丽，过处雁鸿哀。秋气易生露，寒云难作雷。我歌翻似哭，吟鼻有浮埃。
归望	[当代] 陈振家	浪掷光阴海岛村，一秋黄叶又纷纷。书频累愧双亲惦，囊涩常嗟千里分。杜宇多情空好意，鹧鸪解事不堪闻。今年又作天涯客，徒羡逐风东去云。
乡间晚归即景	[当代] 陈忠平	小楼衣帽新，可惜湖山旧。满垄草争肥，盛时功特有。日斜生绮霞，云直幻苍狗。是处誇桃源，谁栽菊与柳。
新喻赴会途中寄宿殊熠梅岭公寓酌月紫清山半翌日复邀渔歌访徐美华兄蛟溪二首 其一	[当代] 陈忠平	驱车登紫清，晚袖拂风起。携酒坐孤亭，酌秋入深味。虫鸣云罅中，月卧石丛里。峰壑印吾心，盈亏何所计。
新喻赴会途中寄宿殊熠梅岭公寓酌月紫清山半翌日复邀渔歌访徐美华兄蛟溪二首 其二	[当代] 陈忠平	泊车沙渚边，隔水呼舟子。犬吠客稀来，波摇鸥共起。深谈各尽欢，小饮何须醉。拨棘寻林幽，清风坐次第。
村居安灶	[当代] 陈忠平	良日卜占就，饴糖降灶神。抹泥安鼎镬，试火抱柴薪。自许调羹手，肯为逃世人。村烟撩故梦，五味杂相陈。
中元翌夜两首 其二	[当代] 陈忠平	芒角峥峥在，经秋瘦许多。已开凉世界，犹是谲云波。明镜成虚设，孤心欠一呵。不如安簟枕，踏遍梦山河。
中元翌夜两首 其一	[当代] 陈忠平	十六最圆月，分明将缺时。秋光虽落寞，虫语尚呀伊。霜自鬓边起，风从何处吹。吾怀瞒不得，早被一灯知。
偕小李兄造访绿烟雅识文中茹彬狂蜂三友	[当代] 陈忠平	真疑虫洞在，一霎即千程。执手认新侣，披肝话旧盟。苍心濡酒绿，红袖抱烟清。叩问秋窗月，复于何日明。
秋夜	[当代] 陈忠平	清气拭蟾镜，吾怀未许瞒。何堪新落叶，况是旧雕栏。叩梦天涯近，棹云鸿爪寒。讵知风更起，青目复漫漫。
中元夜	[当代] 陈忠平	泫露侵灯湿，兰心寒始妍。夜廫风刺破，秋肃月磨圆。白草流萤火，青莲碍纸船。斑衣疑到眼，纷戏梦窗前。
秋妹芳辰将近诗以寄	[当代] 陈忠平	风剪浮云碎，天高月魄清。绮窗摇烛影，兰露裛虫声。隔海雁难托，近秋诗易成。不如寻一梦，好向汝边行。
雨后观荷	[当代] 陈忠平	雨歇蛙声起，泥涂拨草通。珠圆千柄绿，影碎一池红。倦面凉新漱，清怀孰更同。晚香诚澹远，犹在粉云中。
炎夜漫步湖陂	[当代] 陈忠平	销得炎炎夜，披襟水一涯。虫邀无赖月，风抱野人怀。短发不须散，扁舟谁与偕。殆忘秦或汉，天地此和谐。
应邀参与阳峰书院选址寄柳春蕊兄	[当代] 陈忠平	振铎怀初愿，长嗟不古风。开尊邀里老，卜地起黉宫。松涧鸣蝉脆，荷溪蘸日红。荐芹应有待，岂负剪茅功。
夏夜见萤初飞	[当代] 陈忠平	时炎多事懒，何以释烦忧。小雨试销夏，新萤预演秋。争趋沈月夜，来照读书楼。草腐岂无用，孤华斯一浮。
迟寄醉妹生日	[当代] 陈忠平	病我倍怜汝，春风可托言。人虽千里隔，酒已七年温。苍月漫无极，丹霞掘有根。何当齐一梦，试把摄生论。
殊熠猫儿过访 其二 游城郊南山赋得『山水含清气』	[当代] 陈忠平	山水含清气，尘襟试一濡。寺荒僧逸去，佛在客来趋。探手拔新笋，放眸搜野凫。汀烟遥点指，或可卜居吾。
殊熠猫儿过访 其一 登敝村阳储山分得储字	[当代] 陈忠平	故园佳客至，连袂采山蔬。春屐红新湿，白云寒可储。当涂遇童子，信口问茶垆。指道深幽里，雨浓烟未疏。
江右诗社己丑浔阳年会诗草 其七 铁佛寺	[当代] 陈忠平	晨钟敲不透，烟湿法天低。寺远微浮影，山深愈转迷。时风翻贝叶，何处坐菩提。铁佛循来历，茫然失所稽。
腰疾误诗友周末游矶山之约梦中得句	[当代] 陈忠平	病腰元不患，一诺负青山。云影鱼吹乱，鸥波花落閒。愁随萍化去，诗托梦携还。免惹春伤别，因教小闭关。
拟闺怨	[当代] 陈忠平	暗侵真不觉，浓锁一重楼。讵知何处起，莫问几时休。梦凭春调遣，花逐水漂流。幻个个人样，晨昏来解愁。
江右诗社己丑浔阳年会诗草 其四 雨中谒濂溪墓限莲字应社	[当代] 陈忠平	翠分匡阜秀，曩昔远人烟。春雨新城阙，孤风旧墓田。我来虽百感，公去已千年。莫问濂溪水，谁还爱此莲。
江右诗社己丑浔阳年会诗草 其二 访白居易草堂大雨不克而返用梅岗起句	[当代] 陈忠平	草堂何处是，峡口泊游车。绿雨村边笋，黄云陌上花。溪流青石磴，路问老农家。林邈春泥滑，薄裳寒更加。
江右诗社己丑浔阳年会诗草 其三 旅馆夜坐用殊熠出句	[当代] 陈忠平	群坐品佳茗，新知并旧盟。香浓逸诗兴，苦酽解春酲。江夜灯凝碧，旅窗尘濯清。深谈不相厌，风雨过无声。
春叶	[当代] 陈忠平	一芽经雨发，九死未心灰。旦作遮阴伞，夕为承露台。烟云生蝶梦，日月结花胎。吩咐春风剪，文章细细裁。
访友	[当代] 陈忠平	板桥流水细，客至竹先迎。盘果四时具，园花一例清。论诗关世运，煮茗问涛声。暮别青山郭，缁尘复又生。
春月	[当代] 陈忠平	柳风揉不碎，烟色一浮清。圆缺殊无奈，循环自有情。翻将蛱蝶梦，叩作琉璃声。花影同呼吸，真堪照我生。
春云	[当代] 陈忠平	春风吹乱散，窗影晦还明。弄月潮难定，压眉诗易成。柔堪盈一握，幻若梦三生。莫更为人聚，零零作雨声。
诣庐聆吴吉林老吟诗	[当代] 陈忠平	第一晴明日，诣庐云水浔。新诗裁已就，野老试为吟。若叩玲珑玉，真开块垒襟。会看鸥鹤动，齐下紫烟岑。
雷雨	[当代] 陈忠平	长鱼白浪翻，龙啸嚇苍狗。雨欲逼天倾，风真挟人走。孰怜孤客心，但问一湖柳。莽漠冷烟中，还开青眼否。
春湖月夜寄兴	[当代] 陈忠平	夜閒何所适，寒煖正相宜。月色新如砺，春声细若诗。归舟横一角，抚柳惹多丝。莫立湖边久，恐惊鸥梦思。
小石源探春不克往次韵谢汝启兄	[当代] 陈忠平	俗务枷吾足，惭难往叩庐。春风应早到，淑景正宜书。绿剥地瓜酒，红熏石涧鱼。且斟彭蠡月，遥对白云呼。
春晴	[当代] 陈忠平	旬日雨新停，释吾双足囿。街头积水洼，陌上散云逗。柳影碧千丝，梅魂寒一袖。翻怜剪剪风，春共晴波皱。
甫接诗友电极言山居閒适因有感焉信口漫成	[当代] 陈忠平	极道归休好，而无作息时。幽风凭料峭，碧影自参差。日薄山如梦，世清人不知。吾年空叹羡，但写望云诗。
山溪	[当代] 陈忠平	山溪流且缓，阻石更迂行。岁月磨无角，烟霞濡有声。经寒不曾冻，返景自然清。莫比江河阔，江河此处生。
春柳	[当代] 陈忠平	春从堤上过，千条试一芽。纤雨梳烦鬓，和风抚冻痂。鸣禽应有梦，乱影不关花。波漾霁光碧，浮烟信可拿。
小晴閒步逢雨	[当代] 陈忠平	小晴试春服，徐步水云陂。炊起山描黛，光浮柳弄姿。枯肠真可索，青眼更何之。东帝翻怜我，来将梦雨滋。
春雨夜坐	[当代] 陈忠平	媆春不成景，何必倚窗看。绮思飘难捉，昏云散复攒。夜随风影曳，城浸雨声寒。故纸坐相拥，清芬携到肝。
德胜兄见招偕邑中文友共春蕊德利晓虎东华修成四博士饮	[当代] 陈忠平	莫道予乡鄙，斯文不稍孤。清风凭调遣，寒砚自耕锄。橐笔家为客，倾情酒满觚。共期春浩荡，碧雨涨鄱湖。
立春前一日晓辉新婚四韵以贺	[当代] 陈忠平	琴鸣初九日，红烛结双花。好雨宜鸾梦，霁窗窥月牙。画眉新弄笔，举案试调茶。笑看春醒处，盈盈涵翠芽。
次韵答向山主人	[当代] 陈忠平	有客寻穷巷，惭予倒屐迟。座中忘齿序，窗外任喧卑。酒薄休辞醉，言多只为痴。微嗟春吝惜，不放碧来诗。
答友惠茶	[当代] 陈忠平	香冰储玉翠，剔透见初心。火活宜烹雪，风清可漱琴。梅窗凭卓立，云片任浮沈。旦夕濯吾臆，寒尘无复侵。
试笔应江右春社	[当代] 陈忠平	腊消天尚凛，风过夜窗频。柳欲舒青眼，寒偏透白巾。梅边诗骨兀，芒角酒肠新。待把望霖梦，酿成牛背春。
偶占	[当代] 陈忠平	漫道春无力，欲来先透寒。触眸知世凛，切齿味风酸。蓬牖阳微动，茅檐雪未乾。剧怜嗜梅客，呵手抚香瘢。
初腊雨夜遣怀	[当代] 陈忠平	腊催初短夜，暖枕一相亲。灯味如能嚼，蝇头认不真。风欺檐影旧，雨刺竹愁新。非为梅花约，吾心岂望春。
奉寄台湾敏翔丈伉俪八十双寿兼贺对联赛抡元	[当代] 陈忠平	眉齐双耋寿，艾发不言衰。情向笔头涌，花从梦里开。鸠扶因特网，趺坐白云隈。海晏沦涟隔，春风寄一杯。
曝日	[当代] 陈忠平	公事暂容缓，不堪寒破门。将寻少人处，移坐矮墙根。展卷收清气，抚怀承薄暄。可怜衰草色，曾有鸟声繁。
冬至夜有感值初雪	[当代] 陈忠平	循环恒有度，阴极复生阳。新雪玲珑白，寒枝落寞黄。吾怀似流水，天道自汪洋。莫为蹉跎恨，今宵梦最长。
閒步南山码头二首 其二	[当代] 陈忠平	一湖变今古，不变是清流。北倚匡山险，南襟赣水悠。真当披散发，何处觅扁舟。负手霜堤上，满怀奇气收。
閒步南山码头二首 其一	[当代] 陈忠平	湖天犹未冻，日夕散清氛。波影倦归楫，笛声寒破云。那堪问渔市，聊可息劳筋。却看松门咀，炊烟落雁群。
樵者用出群格	[当代] 陈忠平	茅长疑径绝，荆棘两边分。信手摘山果，横刀割野云。暄风殊不至，寒鸟颇相闻。一抹残霞里，尧天葛氏民。
野望二首 其一	[当代] 陈忠平	步出西门外，牢愁一刹消。鱼跳鸬影直，风递橘香遥。菜籽隔年种，草根和粪烧。最怜霜岸下，童子烤红苕。
野望二首 其二	[当代] 陈忠平	徘徊丘壑上，不为羡渔樵。游屐印孤石，吟眸放九霄。水穷舟自远，云起鹤相招。欲驾长风去，蓬山横一箫。
冬夜不寐冷月垂空因有所寄	[当代] 陈忠平	岂因惊梦寐，爱此夜清廉。裛露窗纱白，当风竹影纤。冷光垂野旷，孤雁过城尖。何以抚胸臆，楼头一远瞻。
逃会芙蓉山二首 其二	[当代] 陈忠平	拨荆寻古径，渐次远喧嘈。天觉三分矮，峰增七尺高。溪云侵石发，松壑响风刀。碌碌怜吾子，莫知秋气豪。
早起骑车返乡为老母续费新农合	[当代] 陈忠平	费续新农合，寻閒还故乡。半竿升薄日，一地落初霜。心急车嫌缓，身疲风恨狂。苦寒辞不得，念念在萱堂。
逃会芙蓉山二首 其一	[当代] 陈忠平	终岁烦多会，逃场到古岑。半腰馀翠薄，绝顶裹寒深。渚息归鸥白，城熔落日金。畸岩凭我践，一遂啸尘心。
西风	[当代] 陈忠平	木末迸青气，鸦天霜影翻。湖涵千点白，林起万声喧。眉月涂难满，鬓星摧更繁。欲愁愁不尽，良久伫无言。
秋柳	[当代] 陈忠平	乱絮不胜绾，纷披长短亭。千条风瑟缩，几点雨零星。曲岸喷霜笛，苍波泛梗萍。剧怜烟月梦，都付去年青。
秋夕	[当代] 陈忠平	夕阳归倦鸟，落木下寒檐。霜点菊三径，香侵月一帘。临风追陆羽，把酒忆陶潜。品得秋滋味，商声刮骨盐。
吾道	[当代] 陈忠平	吾道拙还直，用之尤抱残。惟因方法陋，故见寸衷难。岁月多棱镜，江湖百丈澜。有时深玩索，一一养成丹。
偕中华诗词研究院诸公游庐山归宿浔城畅饮	[当代] 陈忠平	万丈盘旋下，微风送晚蛩。深机诗共辩，快意酒相逢。醉玩玲珑月，酣开块垒胸。莫愁明日别，秋未十分浓。
题虞山访友图	[当代] 陈忠平	虞山元气动，一棹破冰封。吊古伤时事，寻禅到老松。江湖堪寄迹，虚静可雕龙。注目苍寒里，烟帷湿几重。
应约依韵寿余九林先生室人某氏花甲兼贺四十周年婚庆	[当代] 陈忠平	月是中秋好，银光漫寿卮。卌年相沫以，七事共谋之。红袖添香早，兰窗弄线迟。微嗟双鬓上，百味总成诗。
昏灯	[当代] 陈忠平	昏灯连晓月，倦眼认依稀。那管秋声冷，但抛心力微。事难都可意，吾本不知机。取舍存一拙，漫由人所非。
中秋夜有怀	[当代] 陈忠平	素夜明窗几，十分圆月时。清光真可把，兰露复相滋。呵梦虫鸣缓，贪凉人醒迟。起将无限思，遣作感秋诗。
凭楼	[当代] 陈忠平	凭楼风有意，送月上高岑。廫廓生空想，萧森递远吟。雁轻云可托，蕉老梦难寻。何以酬吾夜，清华抱一襟。
儿将之西安就学诗以嘱	[当代] 陈忠平	去隔三千里，应怜阿母痴。灞陵圆缺月，蠡水煖寒时。老子无多嘱，平生只一儿。来年庭下过，许我稍开眉。
中元夜雨不寐二首 其二	[当代] 陈忠平	雷骤云心乱，飘浮不可拿。秋灯玄鬓影，落叶冷窗纱。雨息虫先觉，宵深梦未芽。坐期新霁月，遍照海西涯。
中元夜雨不寐二首 其一	[当代] 陈忠平	向晚高蝉息，清华堕渺茫。风过千枝老，窗开一扇凉。湖山凝素气，点滴入秋肠。不解浮云意，无端怨夜长。
南山柳村访友	[当代] 陈忠平	田居半遗世，鹅鸭自成群。偶识成知己，时来唤采芹。村头归野鹤，山角响孤云。薄醉浑难觉，悠然戴夕曛。
流云	[当代] 陈忠平	流云飘易散，去去不知踪。野鸟鸣空谷，巉岩盘古松。秋新愁尚浅，霜未碧犹浓。或待播春日，还来化一龙。
悼杨廷贵先生	[当代] 陈忠平	趣殊情未隔，烟酒每同谋。哲思让公健，牢骚劝我休。一生论谁定，三拜泪难收。去且罢文墨，莫教神鬼愁。
一梦	[当代] 陈忠平	一梦嚣尘绝，名微我不虞。云摩松石冷，水绕鹤林孤。鸡犬各安分，虫鱼足友于。最怜风月好，日日起顽愚。
遐思	[当代] 陈忠平	天凉期日暮，遐思逐风轻。云削山形矮，波回岸曲平。莲舟谁共棹，雁路合孤行。痴眼茫茫处，经秋月始明。
凉梦	[当代] 陈忠平	心期凉梦久，雨过野云庐。落叶生清响，乱流横古墟。且之浑沌界，不读圣贤书。一榻随安卧，如乘列子车。
夏收	[当代] 陈忠平	伏雨去来急，垄头收种忙。树高蝉愈噪，人倦影偏长。稚手破新茧，衰肩沉夕阳。居家多老弱，讵奈半抛荒。
蕲春行吟 其二 太平山晓行	[当代] 陈忠平	晓起山初沸，行行拨古藤。林衣分露月，牛矢散田塍。遮目心无碍，摩云石有棱。最怜高峡上，一镜倍渟澄。
蕲春行吟 其四 吊黄公季刚墓在青石镇大樟树村有古樟二株分立蕲水两岸传为情侣人咸知彼樟而不知此公	[当代] 陈忠平	路循村妇指，赤日乱松冈。柴棘步难踵，石碑铭未详。公虽殊德业，孰更重文章。垂首空无语，风流让彼樟。
蕲春行吟 其一 太平山庄小住	[当代] 陈忠平	山高天觉小，林气自清嘉。石磴抱云影，尘襟浥露华。闻铃知饭熟，待月挂窗斜。白水参禅味，何须吃苦茶。
无题用席慕容诗意	[当代] 陈伟	佛前终夜祷，忽忽五百年。安得倾城日，送妾到君前。他生不可恃，一夕了宿缘。赐妾化成树，枯守君路沿。珍重芳心吐，红结前世盟。请郎听叶颤，是妾久候情。郎去终不顾，欲谢恐难禁。风过非花落，是妾飘零心。
译雪莱《爱之哲学》	[当代] 陈伟	流泉汇入河，奔河亦归海。天宇风厮磨，甜蜜固长在。举世孰孤零，万物皆成偶。此法圣而灵，何我独无有。君看山吻空，波拥柔且细。花姊定不容，若把哥儿弃。月吻海波蓝，日将大地裹。对此人何堪，若卿不吻我。
古意 其十二	[当代] 陈伟	彼岸隔无穷，我今方在水。搴裳渐没襟，一往不能止。
古意 其十	[当代] 陈伟	凭槛江山暮，伸指触严冬。不觉云衣冷，心花寂寞红。
古意 其十一	[当代] 陈伟	旧伤容易合，隐痛何时已。不应见泪痕，只是因风起。
古意 其七	[当代] 陈伟	白月暖冰窗，记忆已松绑。梦懒求安眠，卸下双翅膀。
古意 其八	[当代] 陈伟	修成虚幻身，又作飘零送。缺月渐能圆，去救镜花梦。
古意 其九	[当代] 陈伟	郎欲寻侬心，侬心不可示。譬如剥洋葱，见之只流泪。
古意 其六	[当代] 陈伟	君如轮在前，妾如轮逐后。遍吻君辙痕，不得长相守。
古意 其五	[当代] 陈伟	君来入侬诗，妾去成郎梦。只许含睇迎，不肯颦眉送。
古意 其四	[当代] 陈伟	酒烈求肠断，病久人懒医。温柔剑无刃，所过是凌迟。
古意 其一	[当代] 陈伟	知君太识味，妾羹不敢调。红炉焙春雨，挑灯剪愁苗。
古意 其二	[当代] 陈伟	君莫问奴心，已无情可遣。好种今夜愁，留待他朝剪。
古意 其三	[当代] 陈伟	罗裙怀旧绿，春风故故吹。垂眸如有待，是妾忘言时。
草庐夜坐示诸子	[当代] 陈伟	鹿鸣期子来，疏桐容引凤。隐机有莫逆，枯坐示无用。得放半日闲，便抵十年梦。世网故恢恢，溪山留此缝。况味到中年，不觉移杯重。茶冷意都消，复值飘风冻。明日又天涯，零月不堪送。但剪西窗烛，心花更一种。
题天柱山用昌黎谒衡岳庙韵	[当代] 陈伟	昔闻天柱缘荆公，嵽嵲嵚崟想象中。吴楚以来剧靡弱，蛮烟奔处此独雄。廿年元魄入梦寐，我至澒洞叹无穷。岂伊共工不周触，山颓地陷摧悲风。已倾西北天欲坠，况沉东南海澨通。帝移巨柱镇乎是，雨定风止澄青空。屈指九州馀数辈，兄事太岱弟祝融。时平名王祷五岳，繇斯祭秩明汉宫。石鸣钟兮雷击鼓，万霞齐献殷勤红。纵横百潨壑底出，群峰揖让诚由衷。功高盛名不可久，一朝勿用潜其躬。世变后王封新宠，古岳弃掷荒丘同。吁嗟千载海倒浸，昊苍老去寿寝终。及今用武更无地，纵有健者难为功。空留一柱洪荒立，冷月破碎光朣胧。于兹坐尽无尽夜，折木扶桑吾欲东。
青牛石旧为山谷读书处用孟东野宿空侄院寄澹公韵	[当代] 陈伟	公去千载后，空谷有人语。蜡屐趁春来，适与野云侣。柳眼寸寸青，风荷一一举。枉帆穷彼源，挂瓢清江楚。所思不可见，扈芷竟谁予。松老问来因，石下独延伫。
隔江草庐夜坐示如是庵衔阙子	[当代] 陈伟	乾坤几曾绝，盘崖石自阅。收拾露电身，干莫钝心铁。劫外湖山在，小坐赏其拙。无隐二三子，浮生聊可说。
赠衔阙子用蛰庵汪子贤宅菊花韵	[当代] 陈伟	谈艺有间游无厚，此乐平生太稀有。咳唾九天飞珠玉，晶光直欲射南斗。意酣停盏对韩山，山鬼乘狸正拍手。为我溯源追玉溪，目空夹岸闲桃柳。论到忠厚复缠绵，一时元气生户牖。此旨灵均传浣花，樊南鼎足堪殿后。既得麻姑痒处搔，尽出箧底诗百首。我诗何敢望三君，亦尝矜持享敝帚。颇信能葆性情真，掷地试听胜击瓿。十年顾曲待周郎，坐老寒花几重九。子试为我删订之，潮音或作狮子吼。君开火眼祭宝刀，手起分毫竟不苟。销我连篇金屑词，抖落浮埃刮陈垢。呜呼不痛亦不快，谢君重击秦人缶。从来下笔要庄严，狂慧幽光不可久。待挽天河共濯缨，沧浪一曲为君寿。
颐园集终用道路忆山中韵	[当代] 陈伟	驰思九曲溪，急溜奔渐缓。鸥波一洗梦，旧执为之断。红蕖自妖妖，白堕仍款款。已获无穷乐，聊抒有限懑。人力何能为，佳境由天诞。晞发神超超，弹指花纂纂。坐爱太古月，于兹悟修短。何以寄浮生，水云持一竿。林表抽新绿，海风吹又暖。藏胸竹始成，莞尔且罢管。
盟鸥榭用七里濑韵	[当代] 陈伟	白鸟时来下，幽池娱清眺。垒块若山石，浊醪浇彼峭。波静绿荷暗，日星聊隐曜。但好中散睡，懒从步兵啸。百年许盟鸥，万象参其妙。河图久不出，且罢渭滨钓。往矣曳泥涂，勿堕漆园诮。会有嘉客来，一歌白雪调。
对月用初发都韵	[当代] 陈伟	嫦娥倾霞酿，流作一天素。邀我来同醉，拍浮尽仙露。纵彼无涯想，受此清凉暮。念昔垂髫时，初见便若故。澄光恒泠泠，千生照几度。我乐月同笑，我趋月亦步。万晤总如初，赏心更无恶。彻夜开青眼，长歌表远慕。月亦怜吾痴，含睇屡回顾。暂罢谪仙舞，来乘魏王瓠。牵袂下寒江，醉踏琉璃路。永结有情游，生生共欢晤。
冬儿贻野生山茶用瞿溪山韵	[当代] 陈伟	隔江有桃叶，熏风来南浦。花囊贮云腴，素手叩荆户。眷言昨踏青，芳洲搴宿莽。持此龙团献，愿得知音睹。初泛绿浮杯，远寺传暮鼓。香野愈温柔，嗅花思猛虎。七碗笑卢仝，一滴味净土。本自异俗甜，故留三分苦。
感事和石壁立招提	[当代] 陈伟	鲂鱼尾仍赪，众生劳未已。一自周南叹，此哀无终始。大同期驴年，小民伤马齿。治安未有策，待呼贾生起。日毒曷能丧，河清固难俟。欲海又来潮，飙轮久出轨。星火终燎天，鸡鸣黑幕里。片楮井下藏，后览验其理。
飞飞师妹索诗破我枯禅赋此报之用出西射堂韵	[当代] 陈伟	何处绿笺送，飞鸿来远岑。愧我劳芳讯，谢子感慨沉。半榻惟默默，一春恒阴阴。旧诗焚略尽，醉乡掘愈深。不敢近花国，未厌卧竹林。风过池文定，似示不动心。开轩山对坐，问禅月满襟。仍馀一相在，不忍负瑶琴。
自忏用过白岸亭韵	[当代] 陈伟	兀兀我为谁，何以在此屋。枯坐成隔世，炼心作槁木。人海镇茫茫，孰与奏古曲。寄意未开梅，春心倘相属。何彼花开时，重觅似梦鹿。不堪盈其悲，从兹愿无乐。伊昔入火宅，自休复自戚。孰若一成纯，见素以抱朴。
小驰回潮快晤用还湖韵	[当代] 陈伟	庭空若披素，独坐沐月晖。忽报青鸟至，总辔之子归。距跃身插翼，欲迎怯转微。忆别愁历历，思卿雨霏霏。人海知无涯，萍水偶一依。心关藉此叩，犹得再启扉。后会知何年，初意愿不违。寄语月暂留，光景毋急推。
山间小憩	[当代] 陈伟	偶蹑谢公屐，来坐青峰上。筠风开我怀，松盖张我帐。散发枕白石，留云披鹤氅。桃溪飘红雨，泉石跳清响。得此顷刻闲，息彼万年想。伸足抱壶眠，羲皇何足仰。
题《青灯梦雨录》二首 其二	[当代] 陈伟	吹残意树花无着，焚尽春心草又生。灭度人天三百劫，哀兵十万破愁城。
己卯春词 其五	[当代] 陈伟	柳丝漫舞暮风轻，送尽斜晖酒半醒。我有奇情燃未烬，夜来冷作一池星。
题《青灯梦雨录》二首 其一	[当代] 陈伟	此身已是半沉舟，孽海情波石枉投。九十春光辜负尽，心冰未释百年愁。
己卯春词 其四	[当代] 陈伟	念彼佼人明月东，梦回竹马戏春风。故乡九百青梅树，十载衔香不再逢。
己卯春词 其三	[当代] 陈伟	斜日飞红坠小楼，伊人隔水一回眸。无端舞过双飞蝶，便惹春风替我愁。
己卯春词 其二	[当代] 陈伟	春来扶醉漫流连，芳草罗裙竞可怜。一笑一颦人去也，落英江上雨如烟。
湘桥晚寄	[当代] 陈伟	别来哀乐竟何如，折迭鸿天数纸书。一种情怀销不得，古桥微雨上灯初。
己卯春词 其一	[当代] 陈伟	柳外秋千已隔年，小园吹老杏花烟。风中作赋愁无据，暗里编心茧自圆。
境舍留题	[当代] 陈伟	露电光中幻六如，金尊度厄到吾徒。醉中小放如醒眼，望得齐州一点无。
题疏篁图	[当代] 陈伟	钓春筱尾手亲栽，落落疏怀几度开。写取一枝清瘦影，当风招得故人来。
过孙文故居见天下为公匾	[当代] 陈伟	志收天下入囊中，数去风流让后雄。几辈登台谈主义，家家天下尽为公。
神湾波罗	[当代] 陈伟	金刚一卷度娑婆，自种菩提劫未磨。味到波罗真有蜜，茹经始信不须多。
酒阑三首 其三	[当代] 陈伟	尊前杨柳青垂眼，故国冰霜白上头。坐听荒鸡鸣不已，年年风雨满斯楼。
酒阑三首 其一	[当代] 陈伟	情天人海两难逃，对酒当歌问老曹。万古诗魂呼不起，灵均唱罢更无骚。
酒阑三首 其二	[当代] 陈伟	古今之外全真我，点与由间寄此生。日暮何堪成独觉，一车扶梦过鹏城。
和退之李昂四首 其三	[当代] 陈伟	醉到如醒始是狂，此中不二莫思量。从今忧乐无先后，墨海壶天作道场。
和退之李昂四首 其四	[当代] 陈伟	万古寥天一鹗空，烹来猛士又歌风。擎杯不尽兴亡恨，消得残阳几度红。
和退之李昂四首 其二	[当代] 陈伟	试倾东海与君量，荷锸刘伶枉自狂。裂破古今人几个，笑他乌有是仙乡。
和退之李昂四首 其一	[当代] 陈伟	十年求醉与谁亲，虎渴龙饥剩此身。酒气金陵能犯斗，江东不信久无人。
无题	[当代] 陈伟	桃花红雨两无多，绝世虞兮奈若何。醉里逃生方有术，风前解佩梦成婆。
再答李昂	[当代] 陈伟	检点春风理旧狂，真山合与卧龙藏。得亲泉石宜商隐，纵意琴书让子昂。
饯别徐公退之	[当代] 陈伟	横行酒阵许同仇，万里南荒拜醉侯。独有扁舟载不去，一江风雨是离愁。
山海堂即兴	[当代] 陈伟	照得琉璃青眼开，山光一线倩谁裁。莫愁终古不吾见，且放横波入室来。
韩江夜饮和退之四首 其四	[当代] 陈伟	故山虚负年年碧，夜半来逃藏壑舟。锥立已亡干净土，可无杯酒奠神州。
韩江夜饮和退之四首 其三	[当代] 陈伟	百年怀抱为君开，痛饮狂歌亦快哉。醉眼青时人未老，溪山不尽掌中来。
韩江夜饮和退之四首 其二	[当代] 陈伟	斗酒寒宵饯退之，侧身天地了残诗。此行端为鲈鱼脍，许我青衫不入时。
韩江夜饮和退之四首 其一	[当代] 陈伟	饮到韩江欲断流，新愁不放上眉头。红桑埋尽英雄气，送老萍花不自由。
和徐公退之	[当代] 陈伟	神州无地许凭栏，梦老周天劫罅宽。翻羡尼山归宿好，乘桴海上尚能安。
偶作	[当代] 陈伟	片云生处得其天，湖外波光接渺然。小坐江南微雨夕，樱花一树入初禅。
机上夜望成都	[当代] 陈伟	几回别眼觑寥天，路作塍渠灯作田。锦里他年梁父伴，呼龙小隐种春烟。
夜饮赠乐山王军兄	[当代] 陈伟	围炉陈榻话兴亡，断棘披荆剑有霜。斗酒平生求一醉，君能慷慨我能狂。
壬辰杂诗 其二	[当代] 陈伟	饮鸩渴消偏有方，膏肓何药救其亡。无人解道康梁恨，又把维新寄上皇。
吊袁督师	[当代] 陈伟	汉家有术杀英雄，百战山河一剑空。从古长城皆自毁，枉教胡马啸西风。
题岷江源碑	[当代] 陈伟	想象洪荒日月幽，丰碑未立任沉浮。眼前数曲潺湲水，谁识真源万里流？
河南道上	[当代] 陈伟	太息车中过孟津，中原文物荡无存。儿童掩鼻残阳下，指点酸烟何处村。
壬辰杂诗 其一	[当代] 陈伟	网封文字便垂裳，怨海能填川可防。别有宗朱椽笔硬，一时人物尽尧唐。
过安庆独秀园有吊	[当代] 陈伟	山呼德赛气何雄，掣电惊飙过眼空。独恨先生输一着，不知太祖是真龙。
江滨二首 其二	[当代] 陈永正	不及送君去，虚帷斜月光。十年万事负，一夕相思偿。况复荒鸡恶，频惊别梦凉。起来妨素履，庭户已严霜。
人情四首 其一	[当代] 陈永正	人情喜閒暇，卒卒无须臾。蟋蟀若为怨，文章多自愚。秋风策庭木，寒色满吾庐。岂有天涯意，当时乐止居。
江滨二首 其一	[当代] 陈永正	江滨多好女，谁是弄珠人。醉浪帆孤往，临风月二分。因思南去雁，日暮不同群。独坐西窗夕，悲欢并为君。
偶成	[当代] 陈永正	惘惘看流水，悠悠念故居。远谋须食肉，无乐岂知鱼。不免时多忤，何妨笑一抒。迩来思酒味，犹未敢逃虚。
茫茫	[当代] 陈永正	茫茫见溟海，君驾箭帆先。喜极相呼急，波翻不可前。飘飖终失望，哽咽顿如泉。忽觉禾床梦，唯闻鼠齧毡。
花有	[当代] 陈永正	花有从风意，人间遂不春。怅无芳可恃，转觉语难陈。广路空含睇，微波竟误人。漫凭辽海问，蓬岛几时亲。
怀少微二姊	[当代] 陈永正	落月临花县，归心近海珠。如何松岭梦，先度玉山隅。煮粥怜新病，前途问女媭。申申犹故意，俯首但踟蹰。
好句	[当代] 陈永正	好句能飞动，风高不可吟。而君一麾去，悬我半年心。忽见田间雀，还思海上琴。好音何日寄，天北阵云深。
巷陋	[当代] 陈永正	巷陋从骚扰，书焚幸剩馀。因之喧市外，乐此僻壤居。叶密仓庚出，云开菜甲舒。且留畦畔草，色好未须锄。
怀永滔弟	[当代] 陈永正	花飏高仍落，人行远不归。迨天未阴雨，为汝制裳衣。晒腹从高卧，亡书亦自怡。他时须记取，曾寄鹡鸰诗。
初月和元福	[当代] 陈永正	初月有高意，微君谁素襟。徘徊但欲赠，流散成清吟。落落几人合，凄凄寒气森。如何支夜永，把笔托深心。
脱屣	[当代] 陈永正	脱屣岂閒事，弹冠多素飧。平生输骨鲠，小卧变朝昏。一念心难死，无言舌尚扪。不妨行路瘦，海阙近天阍。
西樵	[当代] 陈永正	夜雾伏山脚，朝来腾作云。我行山外路，欲访云中君。青鸟将安适，微音竟不闻。眷言忽日暮，灵雨正纷纷。
修书寄永滔	[当代] 陈永正	无计能归汝，盲年不见春。家贫伤志苦，事过见情真。故故怜新菊，时时念老亲。莫教风露立，珍重岁寒身。
偕君忾镇晖西樵山访钟秉森	[当代] 陈永正	钟君相敬客，夕次石牌村。丘壑何人到，经过几户存。瘴深思隐豹，吹急栗危魂。起望天南道，披衣气欲振。
叶老	[当代] 陈永正	叶老惊蝉咽，蒲生逼岸长。一风兼一雨，几欲作飞霜。到枕忧残霤，趋时换夹裳。起予三月病，端为谢新凉。
鱼梦二首 其二	[当代] 陈永正	遥夜三年度，全身赖病馀。疏梧不荫月，宿燕闻长吁。叶叶生秋思，微微缀露珠。此时烟水梦，倏尔又为鱼。
鱼梦二首 其一	[当代] 陈永正	一夜为鱼梦，悠然入大江。未妨鳞甲冷，终恐网罗撞。望极波随万，游来影欠双。因思居涸辙，得借水盈缸。
庭木	[当代] 陈永正	庭木有时静，风怀终未安。九迁魂尚坠，一梦月初残。夜永山如睡，天遥雁不还。无端念园菊，起向露中看。
有客	[当代] 陈永正	有客今朝发，离情昨梦长。初寒生宿莽，细雨陟高岗。何至牛衣泣，终妨马骨伤。天涯遥祝汝，云羽一翱翔。
寄斯奋三首 其三	[当代] 陈永正	忽见附书至，沈沈宵更长。不知汝生死，临别各仓皇。启户冻蛾入，照梁孤焰光。萧骚风正急，安得与同裳。
寄斯奋三首 其二	[当代] 陈永正	不眠新别夜，哀响度林梢。屋敝风生壁，檐明月挂茅。露凉花欲坠，吟倦叶同敲。莫托朝鸿寄，冥冥失故巢。
寄斯奋三首 其一	[当代] 陈永正	数月不通问，终宵作一书。搜求皆往事，琐屑见今吾。意尽笔还涩，情深纸有馀。纵无閒泪滴，看字已模糊。
吕君弃职赋赠	[当代] 陈永正	拂衣竟归去，不愧百年身。屠狗国中士，簪花闺里人。故交看白水，心事老青春。何以方高谊，英英岭上云。
久误	[当代] 陈永正	久误欢娱梦，依还待见妆。近人无可白，迟月但微黄。风自来林下，情随到海邦。危魂忽飘坠，残叶乱茅床。
得永劭函	[当代] 陈永正	到家先问汝，半月有音无。乍喜一书在，似怜今夕孤。尘飞风瑟索，泪泫字模糊。心挂天南雀，投罗不可呼。
入暮二首 其二	[当代] 陈永正	行尽白坭路，空怀今古津。天开云去急，林动雀惊频。收泪留他日，投艰负此身。遗予非远大，何事独伤神。
入暮二首 其一	[当代] 陈永正	入暮骤回暖，情知非得春。残霞敛孤日，归汐送修鳞。筱密深藏鹭，山低不搁云。豫愁风色动，推牖见松筠。
精卫	[当代] 陈永正	少女去不返，谁云冤可偿。波涛堙木石，天地撼雷硠。微羽逝荒忽，千春歌慨慷。我来纵孤泳，远志共翱翔。
忽忽	[当代] 陈永正	忽忽心如失，悠悠梦亦赊。高帆侵日脚，细浪递天涯。沧海何年岛，严城此处家。谁怜摇起恨，流散似馀霞。
怀区谧庵	[当代] 陈永正	著物难青眼，逢人未改容。豪情天下独，馀子座中空。处世真宜谧，高吟不计工。遥知深闭户，游意托飞鸿。
花县山居寄王钧明	[当代] 陈永正	才归还就道，时日战氛多。插竹家防户，联村夜警锣。人行挥木梃，队列放军歌。独念城中客，閒情对月哦。
虚传	[当代] 陈永正	虚传天北警，疏散入荒岑。隘口伏流哨，村头彻号音。老蛩秋语灶，断壁月敷衾。倦矣惊馀翼，南飞梦故林。
天南	[当代] 陈永正	天南双鹄去，予病不能偕。今夕梦中地，十年江上怀。行云滞高岭，化雨锁深街。摇落荒园叶，端忧或可埋。
悼佟老五首 其五	[当代] 陈永正	寥落诗知己，忘年友亦师。人疑公浪许，日后我何期。道丧行犹独，篇成赏者谁。朱弦不可绝，风雨正如斯。
城中	[当代] 陈永正	城中有我室，我室有残书。我去谁看管，飞尘与蠹鱼。尘封犹可拭，鱼集恐难祛。怅望从来径，当时计已疏。
悼佟老五首 其三	[当代] 陈永正	千章华晚岁，世难倍于诗。岭峤留雄直，才人惜孑遗。宁堪咻众女，岂为误明时。从此白杨路，萧萧古所悲。
悼佟老五首 其一	[当代] 陈永正	谁令斯人逝，难移白日光。感时凭直气，得句计盈觞。天地蹇吾道，风云乱此乡。临危须痛快，一语断人肠。
悼佟老五首 其二	[当代] 陈永正	珠水东流地，吟坛一柱倾。众哀潜雨泣，积愤作枯晴。竟死廿年事，不磨当世名。九原应有慰，雏凤更声清。
寄语	[当代] 陈永正	寄语唯凭客，经年不报书。相思无好句，寸意定知余。远水波仍急，苍山气不舒。临风一挥涕，人涉我何如。
语言	[当代] 陈永正	休恨语言少，长愁舌齿存。逢人虽唯唯，于意尚拳拳。应俗聊开户，端居不避喧。讵能伤日月，剩可叙寒温。
雨止后大风	[当代] 陈永正	作我十日恶，秋风安可当。无书难久坐，多事不胜防。望极波延碧，茶残叶堕黄。客来若相问，直欲踞胡床。
索居	[当代] 陈永正	索居时念汝，欲往又空归。自畏人多问，年来信已稀。离伤非有间，声气但相依。憔悴嗟孤行，吾亦处重闱。
怀永劭弟	[当代] 陈永正	还乡如作客，怀汝但沾衣。拭几谁同读，看云暮不归。无眠思大被，何日报春晖。阿母停针处，愁凝指血微。
昨见	[当代] 陈永正	昨见都无语，今宵复尔思。灯昏残梦路，雨隔故山陂。众毁原何憾，高情自不疑。只繇惊日月，倏起少年悲。
夕霁	[当代] 陈永正	不耐连宵雨，拚寒赎快晴。春先红欲尽，意满月初生。金浪澄江国，高云掠晦暝。恰同秋至日，欹枕听松声。
满意	[当代] 陈永正	满意空江雨，高帆亦饱风。回还潮忽逆，去住意何从。花尽怀归日，情生惜别中。转思辽海外，不敢怨飘蓬。
梦镇晖兄	[当代] 陈永正	犹在同窗日，嬉游两少年。花名相戏唤，竹剑竞争先。散漫天山雪，栖迟涨海烟。梦中知是梦，齧指独凄然。
蔡兄过访	[当代] 陈永正	我归君即至，倍觉此心长。小饮宜佯醉，清狂但见庄。独存肝胆古，一笑世情凉。今夜乔斋月，高吟兴未央。
榕树	[当代] 陈永正	堤上古榕树，浓阴烟水间。怒根掀石裂，微叶颤春残。远者将何遗，休思恐未安。江深谁与泳，引领望长滩。
微月	[当代] 陈永正	微月不相待，黄昏缓尔归。鱼窥池影并，语入野丛低。漫撷欲开蕊，还牵将别衣。明朝见双燕，切莫念飞飞。
酒涩	[当代] 陈永正	酒涩难成醉，花开不借欢。萧疏如我意，惆怅为春寒。各有临风恨，将毋闭户看。长吟遵大路，容汝傍高阑。
赠刘斯翰君正潜心西方哲学	[当代] 陈永正	万一曾相许，高才用亦难。荒村闲国士，斜日赧秋山。前哲谁堪继，空言欲尽删。从君问天下，花雨著吾颜。
初霁四首 其四	[当代] 陈永正	独往江无际，相思在白蘋。波空寒剪暮，香乱雨零春。游子辛酸语，愁边约略闻。漂流应亦好，风日恐成尘。
送春	[当代] 陈永正	送春明日事，辜尔好花天。叶噪如闻雨，云低欲化烟。一帘阴到夕，孤枕待来年。谁料南溪树，红飘入梦边。
初霁四首 其三	[当代] 陈永正	雨霁路仍滑，颠危安可扶。寒深花态澹，林寂鸟声孤。莫问春何在，相思意未苏。芳韶随手尽，不敢念长途。
初霁四首 其二	[当代] 陈永正	出门一徙倚，三日雨初乾。雾郁林峦澹，春生浩荡寒。凄花犹自泣，惊隼欲高盘。漫向苍苍问，回眸我室宽。
初霁四首 其一	[当代] 陈永正	推窗见庭树，万叶各争明。岭表云仍晦，堤东水不清。岂期还旧色，强欲赏新晴。当户振衣立，春禽徒好声。
江树	[当代] 陈永正	江树如重幕，因风得暂开。务令枯叶尽，莫碍好春回。远浪黏残梦，微吟蛰古哀。片红飘未去，袅袅坠荒台。
雨止	[当代] 陈永正	少女风初转，龙公渐息嗔。蚁摧南向垤，鸠唤北归人。浮翠摇波面，维舟觅石根。遥知沙岸湿，不敢涉烟津。
春意	[当代] 陈永正	春意随时动，春波一往深。草生明堤路，雨住出江禽。鸣逝不吾顾，伫凝犹故心。孤帆何隐约，三月最沈吟。
流溪河干校六首 其六	[当代] 陈永正	江潭放既久，不复爱行吟。坐赏一帆静，都忘三径深。鱼潜终值罟，山浅尚闻禽。故恐清才尽，风林托古音。
新春	[当代] 陈永正	一室十年度，新春今夜归。深灯便久读，疏幌负澄晖。岂免高吟累，无妨密愿违。韶华应有待，推牗但闻鸡。
未得	[当代] 陈永正	未得好花见，忽然春已归。红情虽恋树，风意令侵衣。不雨洲连岸，无言草满蹊。微波知可接，其奈惯羁栖。
流溪河干校六首 其三	[当代] 陈永正	往往欣宵雨，朝朝惜艳阳。几时看碧水，千里浣红芳。高鸟冲寒出，新蒲得意长。春风任摇曳，眼底是何乡。
流溪河干校六首 其四	[当代] 陈永正	流溪自山出，到此未能平。不因前路阻，便失向来清。掬水空留影，看云久忘情。怵然惊棹响，一叶去何轻。
流溪河干校六首 其五	[当代] 陈永正	华年江上远，身世谷中深。觅草沿山涧，牵牛入竹林。栖栖非我意，簌簌听其音。风箨从漂落，烟岑亦黯沈。
流溪河干校六首 其一	[当代] 陈永正	昨暮但微雨，不添荒井波。无端动遥思，朝见流溪河。沙浅鱼多难，林稀鸟涩歌。幽蘅在隔岸，搴袂意如何。
流溪河干校六首 其二	[当代] 陈永正	黄昏度河曲，十里爱平沙。瞻瞩褪霞色，流连生月华。依舷汲浣女，惊棹出巢鸦。迁人多快意，何必怅天涯。
除夕	[当代] 陈永正	今宵君且醉，一醉是明年。榻小犹容卧，情亲不待言。梦中休哽咽，天下任风烟。我辈真何物，斯时敢仔肩。
素抱	[当代] 陈永正	素抱宜秋夕，天高试一扪。疏星云际出，微叶静时喧。烬冷书馀半，巢倾卵幸完。道随纲纪裂，不复梦中原。
榻畔	[当代] 陈永正	榻畔任鼾卧，中宵还独醒。乱星一以澹，高月何其明。入耳蛩多怨，叩门秋好声。抚琴安敢奏，怕作不平鸣。
甫归旋别赠卉华三首 其三	[当代] 陈永正	岁晏犹为客，宵寒忽梦君。清癯衣改作，哽咽语难闻。待我何年可，由人此夕亲。轩车来独晚，两意在高云。
雨止后大风二首 其一	[当代] 陈永正	雨停才半日，入夜遽增寒。谁识高风意，当令厚土乾。叶摇仍堕泪，人静自凭栏。及待东方白，初阳映万山。
雨止后大风二首 其二	[当代] 陈永正	天末重阴覆，高云走大风。动摇哀万叶，流落见孤鸿。郁郁谁能待，滔滔我欲东。却愁波浪黑，出没有蛟龙。
临晓	[当代] 陈永正	临晓风才歇，欣迎日又新。九天容四野，万里去孤云。潦浸春留迹，红漂草有熏。尝思掇兰若，恨不见伊人。
甫归旋别赠卉华三首 其一	[当代] 陈永正	款款深宵语，凄凄小别情。一灯分映泪，残月堕无声。误汝至于此，抚心安可名。还家应梦我，犯晓出重城。
甫归旋别赠卉华三首 其二	[当代] 陈永正	湖月微微荡，柔情往往移。岂劳风皱水，愁绝木无枝。待汝回波脸，来宵入梦思。未殊清夜景，临去最难持。
登黄山	[当代] 陈仁德	望里群峰入昊天，茫茫无尽走云烟。淩空惊舞生花笔，拔地高悬出水莲。景到绝佳疑是幻，人登极顶便成仙。欲从崖畔寻归路，一片苍松雾海边。
不寐三首 其二	[当代] 陈永正	明月上修行，荒荒到岸蒲。急流平不浪，惊昼乍闻乌。自处层阴外，宁辞素影孤。城中百万户，清夜等閒徂。
不寐三首 其三	[当代] 陈永正	晓月沈虚幔，閒情渺水涯。何因终夕寤，不梦满城花。独起听微露，谁同度岁华。茫茫来日事，未忍便长嗟。
黄昏得句	[当代] 陈仁德	高楼相望若荒村，咫尺天涯各闭门。近日几家叹失盗，有时一夜数惊魂。萤屏自奏和谐曲，陋巷谁怜血泪痕。如此世风看已惯，小窗独立又黄昏。
贺淩泽欣君诗集出版	[当代] 陈仁德	履痕历历与君同，往事惊心雨复风。冷暖人间悲喜里，沉浮身世醉醒中。笑他竖子前朝事，还我男儿旧日雄。遥向合州歌一曲，钓鱼城上月如弓。
晨起得句	[当代] 陈仁德	小楼高卧自心安，不拜财神不拜官。古谊常如陈酒品，好书须作美人看。未酬夙愿情难了，已过中年意渐阑。世事纷纭谁管得，隔窗尘土正漫漫。
川藏路上	[当代] 陈仁德	渐入高原气渐寒，险峰峻峭胜雄关。连天碧影浮云海，撩眼银光走雪山。到此才知人渺小，回头顿悟路艰难。苍茫大野过无尽，风景真如画里看。
枕上得句	[当代] 陈仁德	不尽烟云放眼看，回黄转绿总无端。侯门绝似函关险，世路胜于蜀道难。怅日月随流水逝，惟诗酒共寸心安。万家灯火过长夜，几处笙歌几梦酣。
端午	[当代] 陈仁德	一曲怀沙竟不还，汨罗江上水漫漫。党人偷乐堪亡国，君子修能合罢官。将往四荒求佚女，总为九畹惜滋兰。荒唐却在千秋后，端节东迁改姓韩。
文革四十年祭四首 其二	[当代] 陈仁德	一夕狂风扫士林，儒冠满地气萧森。豆箕燃后千家哭，瓜蔓抄时万马喑。血染山河春色冷，枪挑将帅战云深。避秦去国浑无计，望断桃源哪可寻。
文革四十年祭四首 其三	[当代] 陈仁德	率土沉沦大厦倾，赤旌汹涌乱神京。独夫手引群魔舞，副帅魂飞举国惊。别有风光归白卷，更无雨露到苍生。狗烹兔死寻常事，血色遥连紫禁城。
文革四十年祭四首 其四	[当代] 陈仁德	君王喜怒总无端，谈笑能令六月寒。早毁青山成赤土，长将白骨筑神坛。三千劫后花重放，四十年间指一弹。痛史何堪灯下读，分明满纸血斑斑。
人日与中镇诗友同和宋人蔡襄韵八首 其八	[当代] 陈仁德	可有长风破浪船，云帆沧海入荒烟。和谐令喜中枢下，统战歌喧两岸传。下岗倚门过万万，登台许愿已千千。还将樽酒酬人日，遮莫春光属狗年。
文革四十年祭四首 其一	[当代] 陈仁德	黑手遮天恶胆张，红潮卷地反旗扬。忍教世态如汤火，惊见人心似虎狼。四海都归三字狱，百家尽入一言堂。长安街上狂歌起，不是升平是国殇。
人日与中镇诗友同和宋人蔡襄韵八首 其五	[当代] 陈仁德	曾弄中流逆水船，依稀往事已如烟。谎言闪烁长流布，痛史模糊恐失传。自古法门称不二，于今邪道动逾千。春风不管人间事，吹绿江南又一年。
人日与中镇诗友同和宋人蔡襄韵八首 其六	[当代] 陈仁德	苦海谁乘彼岸船，矿工枯骨化青烟。域中几处悲吟起，岁暮频闻捷报传。高峡黔黎迁百万，深宫红袖舞三千。萤屏一例多温暖，岁岁祥和大拜年。
人日与中镇诗友同和宋人蔡襄韵八首 其七	[当代] 陈仁德	一自南湖聚画船，晴空霹雳雨生烟。九州生气随波去，十月枪声动地传。不管饥寒人七亿，敢教世界劫三千。无辜最是燕山月，照见夜台臭万年。
人日与中镇诗友同和宋人蔡襄韵八首 其四	[当代] 陈仁德	盈盈春水送归船，峰岭嵯峨入暮烟。高峡平湖随尔唱，移民乡梦倩谁传。望门歌哭人三代，回首苍茫路八千。遥想故山风景好，家家踏碛过新年。
人日与中镇诗友同和宋人蔡襄韵八首 其三	[当代] 陈仁德	绿水轻摇野渡船，空山雨后静无烟。佳人乘醉翩翩舞，新咏随风再再传。梦里青春犹十八，镜中白发已三千。街头倘遇同窗友，杯酒盘桓话昔年。
人日与中镇诗友同和宋人蔡襄韵八首 其二	[当代] 陈仁德	江畔遥看上峡船，斜晖脉脉水生烟。秧歌队向楼台去，人日诗凭电信传。撩眼百花风廿四，出门一笑路三千。相逢共道春光好，姹紫嫣红又一年。
人日与中镇诗友同和宋人蔡襄韵八首 其一	[当代] 陈仁德	门前终日泊楼船，隔岸风斜雨若烟。海内故人频问讯，街头新曲正流传。侧身天地诗三百，落魄江湖酒八千。别有逸情追北宋，同歌古调颂华年。
除夜偶成寄海内诸友	[当代] 陈仁德	爆竹声中夜渐阑，围炉犹自怯轻寒。鱼龙依旧当街舞，焰火还须隔岸看。风雨频催新气象，须眉终愧好河山。一年光景从头数，最是今宵感万端。
乙酉上元与海内诗友同和王荆公韵	[当代] 陈仁德	元宵韵事古今同，四海传诗唱国风。世路艰难棋局里，人情冷暖酒杯中。偶因裁句成词客，哪得偷閒学钓翁。见说庙堂多硕鼠，何时天下始为公。
再和前韵	[当代] 陈仁德	一枝清冷足栖身，犹自中宵望北辰。廿载甘为填海石，九州难觅补天人。梦飞塞外寻知己，社结山西认夙因。燕去鸿来频唱和，吟笺日日意翻新。
家父仙逝，呜呼痛哉，歌以哭之	[当代] 陈仁德	寒风凄切冷门楹，霜气沉沉万感并。到死别时惟有泪，最悲伤处已无声。忍看转瞬人天隔，愿乞来生父子情。五十年间多少事，不堪肠断到三更。
奉读北京金水兄赐诗倒韵和之	[当代] 陈仁德	井梧霜冷晓风清，万里长空走雁声。欲把浅斟销壮岁，已将低唱换浮名。管弦连夜翻新曲，楼宇摩天压旧城。廿载市朝都改尽，惟馀门外大江横。
阳城陈廷敬诗学研究会上作	[当代] 陈仁德	路近阳城气转雄，太行遥对翰林宫。一天风露秋光里，满眼楼台夕照中。此地已随青史在，其人允与大贤同。桥西便是南书院，烟柳池塘认旧踪。
前韵	[当代] 陈仁德	致君尧舜亦豪雄，一代英华映帝宫。勋业早登台阁上，诗怀只在性情中。渔阳神韵终相异，子美悲吟略不同。犹有太行山顶月，清晖夜夜照遗踪。
和新疆世广兄原韵	[当代] 陈仁德	灯火阑珊寂寞身，几番风雨误良辰。三更鼓角惊残梦，一卷诗书忆故人。漫索枯肠酬叠韵，惟凭义胆證前因。秋光万里容吾醉，霜满江天月色新。
盛暑苦热	[当代] 陈仁德	遥望晴空走火云，渝州七月正高温。江头昨夜洪峰涨，城内终朝热浪喧。最怕驱车过闹市，却思临水卧荒村。朋侪偶有旗亭约，赤日炎炎懒出门。
杂感	[当代] 陈仁德	迩来泾渭欠分明，天下滔滔共浊清。曾为放言生险象，恐因禁酒减豪情。红羊劫后江山瘦，黑幕张时社稷轻。宝马香车光照夜，岁寒谁唱路难行？
与中镇诸诗友游五台山	[当代] 陈仁德	隐隐钟声出粉墙，五台暮色正苍苍。坐看夜月生千岭，好趁秋风醉一觞。握手同为中镇客，论诗欲发少年狂。梦回庭院清如许，树影迷离上短窗。
尘海	[当代] 陈仁德	尘海奔波渐白头，天教词客老渝州。日星每伴来回路，风雨长催上下楼。揽镜易生迟暮感，著书难为稻粱谋。惟思知己频相见，秀句同吟可解愁。
游辉腾锡勒草原	[当代] 陈仁德	阴山北去路途长，绿野漫漫接大荒。蒙女献茶歌婉转，胡儿纵马气飞扬。朔风入帐天将暮，篝火淩空夜未央。最是琴声催舞起，敖包一曲久低昂。
与龙生健夫伟明启宇游青城山	[当代] 陈仁德	天师古洞雨生烟，日暮蝉声似管弦。过眼雾飘三界外，穿林路出万山巅。云开绿野皆成画，人到青城即是仙。长剑降魔遗迹在，茫然回首已千年。
呼和浩特街头夜饮	[当代] 陈仁德	边城史迹自堪誇，犹有残墙半委沙。孤月苍茫生塞外，一鞭寂寞指天涯。明妃泪落西江冷，商女歌残北斗斜。夜市烤羊灯影黯，且凭杯酒说胡笳。
主人邀饮巴音浩日娲酒楼	[当代] 陈仁德	残阳渺渺映楼台，塞上华筵对客开。仙乐鸣金敲玉作，美人起舞捧觞来。难逢纵目穷千里，能不销魂醉一回。胡马度山今已矣，凭窗独自动吟怀。
新春和东遨兄无题诗原韵（三首选一）	[当代] 陈仁德	先王袖里剑光寒，不让神州一寸安。域内赤潮摧庙阙，碑前碧血溅花环。焚书自信过秦帝，炼铁何辞兀蜀山。又是江南风景好，子规啼血唤春还。
库区吟	[当代] 陈仁德	家园回首化为鱼，过眼茫茫尽废墟。已见城头生蔓草，转愁江上出泥淤。忍倾万户伤心泪，来写一人高峡图。日暮风吹波不起，沉沉死水是平湖。
岁暮	[当代] 陈仁德	身世沉浮只自珍，街灯独照夜归人。楼头目尽家千里，帘外云开月半轮。总是宵深难入梦，每逢岁暮易销魂。于无聊处徘徊久，听唱神州又一春。
深宵	[当代] 陈仁德	风雨年年渐白头，端为生计老渝州。云横远岫双江暮，叶落空庭八月秋。仍向萤屏歌盛世，已无心绪写新愁。算来惟有窗前月，照我深宵独倚楼。
梁上泉万龙生蒲健夫三君子为拙著《云气轩吟稿》赐序跋，赋此致谢	[当代] 陈仁德	端合渝州寄此身，良朋聚久即亲人。前缘已定三生石，今世重逢百丈尘。千古文章低首拜，两江风景入眸新。殷勤多谢诸君子，敝帚当时只自珍。
无酒	[当代] 陈仁德	山城连日北风号，客舍冬来倍寂寥。已惯对灯听夜籁，何堪无酒读离骚。相如偶卖千金赋，子建难吟七步谣。一梦飘然归故里，高堂抆泪看儿曹。
小凤子嘱题江山一览楼	[当代] 陈仁德	凭窗终日碧波流，望里巴山又暮秋。灯影夜来迷古渡，车声远去尽高楼。登临真可穷千里，乘兴何妨醉一瓯。到此且忘身外事，静听浪打白沙洲。
感春	[当代] 陈仁德	细雨斜风柳若丝，一年容易又春时。却从深巷寻佳酿，偶向长街望美眉。梦醒哪堪伤往事，兴来犹自赋豪词。忽闻海内传非典，鹤唳声声尽可疑。
病中吟	[当代] 陈仁德	病来兀自陷愁城，孤卧床头百感生。日色临窗过有影，药瓶悬顶滴无声。尚思笔底波澜起，却忆樽前意气横。便欲振衣挥手去，浮图关上踏歌行。
与健夫龙生两兄同过十八梯得句	[当代] 陈仁德	城上云开曙色迷，高楼俯看大江低。把杯漫话三千界，乘兴来过十八梯。彩凤何曾双翼举，白鸥已惯一枝栖。斜阳小巷车声远，偶得新诗共品题。
成都客中得句	[当代] 陈仁德	锦城夜雨湿高楼，独步长街忆昔游。旧梦空馀家国恨，壮年苦为稻粱谋。人间春色方过眼，镜里秋霜已上头。合是天涯沦落客，茫茫云水一孤舟。
春日	[当代] 陈仁德	又见清明雨若丝，东风轻拂绿杨枝。赏花车向春山去，沽酒人随夜月归。家在迢遥三峡内，梦醒恍惚五更时。忽闻邻舍传欢笑，能不凭栏动客思。
秋夜	[当代] 陈仁德	独坐空斋夜渐阑，秋风乍起佛图关。依刘意绪心千结，过隙光阴指一弹。孤雁南飞多雨雾，大江东去尽丘山。潘郎老矣犹漂泊，把酒长歌行路难。
宿黄桷树古道	[当代] 陈仁德	宵深犹自坐前庭，寂寞空山老树横。此际风生千尺坎，隔江波映万家灯。酒倾芳盏人初醉，露冷秋衣句未成。相对恍然疑幻境，时闻犬吠两三声。
冬夜吟	[当代] 陈仁德	夜半归来似梦游，弥天大雾罩渝州。长街冷雨伶仃客，深巷崇阶寂寞楼。朔气茫茫沈万籁，孤灯黯黯涌千愁。更无人影堪言语，自掩玻窗自拥裘。
街市归来	[当代] 陈仁德	街市归来早闭门，高楼咫尺隔红尘。思乡怕见床前月，怀旧空谈梦里人。对酒犹堪拼一醉，逢官便欲避三分。蓦然回首西山下，秀色依依欲断魂。
峡中闻刘君惠先生仙逝	[当代] 陈仁德	猿鸣三峡声声泪，昨夜悲风过蜀东。却忆当年歌锦水，更从何处拜文翁。清晖一片峨嵋月，高格千寻岱岳松。缥缈诗魂留不住，扶摇归去玉楼中。
夜坐偶成二律 其二	[当代] 陈仁德	惯看硕鼠著官袍，哪管中天日影高。毒蚁能摧金字塔，蛀虫已断彩虹桥。腐如割韭馀根茬，廉似行舟阻浪涛。君子此时惟自爱，不教邪气近吾曹。
秋日五首 其五	[当代] 陈仁德	世事由来雨复风，吾生哪计路峥嵘。登台自有高歌者，当道谁怜下岗工。无限风光藏险恶，万千气象转朦胧。东篱忽见南山好，陶令当时是老农。
读龙生兄忆昔四绝句隐括成一律	[当代] 陈仁德	湖畔波光映鬓丝，一灯红处夜谈诗。春山路断云深处，小巷人归日暮时。伊甸寻来圆旧梦，阮郎醉后有新词。朦胧斗室风光好，栀子花开第几枝。
夜坐偶成二律 其一	[当代] 陈仁德	万州城里雨如丝，已过端阳暑气迟。贫病累人新戒酒，风尘乱眼懒吟诗。孤灯每忆宣公洞，幽梦重回白傅祠。偶检残篇寻旧迹，恍然便似少年时。
秋日五首 其四	[当代] 陈仁德	闻道荆江浪拍天，洪峰恰似箭离弦。长堤凝就三军血，青史重书大禹篇。楚水终收真可贺，蜀山渐秃却堪怜。秋回又是忘忧日，伐木丁丁响四川。
秋日五首 其三	[当代] 陈仁德	黄菊茱萸次第开，河山满眼独登台。已闻蚁穴长堤坏，堪虑虫生大厦摧。玉殿夜阑公仆醉，朱门歌散美人来。小城此际无风雨，唯有浮云黯黯回。
秋日五首 其二	[当代] 陈仁德	松风古调对谁弹，佳句成时独自看。小巷蜗居身局促，中年蓬转路艰难。少陵无日忘忧国，太白终生不拜官。又是乾坤秋气满，高天渺渺月光寒。
万州客居感兴四首 其四	[当代] 陈仁德	异彩纷陈触目新，每从人海踏狂尘。沉浮身世诗千首，辗转征途酒一樽。自有清香生陋室，独无雅兴叩侯门。中年心事归平淡，菜市商场共比邻。
秋日五首 其一	[当代] 陈仁德	草木摇落气渐凉，空山雨后露为霜。溶溶月色如浸水，淡淡桂馨欲入窗。但得好书胜饮酒，偶逢故友似还乡。试登高处观天地，宠辱千端一霎忘。
万州客居感兴四首 其二	[当代] 陈仁德	辜负年年柳色新，素衣应惜满风尘。中枢有愿重兴汉，当代无人再避秦？春夜玉楼争斗富，秋风茅屋望扶贫。三千银界微茫里，世纪钟声渐渐闻。
万州客居感兴四首 其三	[当代] 陈仁德	世纪钟声渐渐闻，寰球浩荡涌风云。堪疑冷战都停火，犹有狂夫暗扩军。一网已能连世界，九天真可摘星辰。人间弹指成今古，异彩纷陈触目新。
万州客居感兴四首 其一	[当代] 陈仁德	菜市商场共比邻，一枝聊足寄吾身。梦回忽忆椿萱远，别后愈怜骨肉亲。怀旧自吟闻笛赋，当今谁是补天人？春深却怕登楼去，辜负年年柳色新。
日本汉学家鬼头有一教授来信告将于明年率团重访忠州，欣喜之馀，以诗寄之	[当代] 陈仁德	白祠陆墓两堂堂，曾共先生过大江。三万里程朝北阙，一衣带水忆东洋。细搜残碣攀荒垄，纵论华章到盛唐。闻道欲来重聚首，海天遥望感茫茫。
鬼头教授赐寄近作巴蜀纪游诗廿六首，并告将于下月来访忠州，读竟成此寄日本求正	[当代] 陈仁德	双鱼迢递渡东洋，展卷犹闻翰墨香。诗承乐天凝敦厚，韵遵平水转悠扬。胸中块垒生云气，笔底波澜涌峡江。祠墓重光迎海客，屏风山上正春阳。
喜迎香港回归	[当代] 陈仁德	九州无处不扬眉，赫赫英伦正退师。东海飞尘收失地，西窗剪烛话归期。连天烟水催征棹，遍野风雷起睡狮。十万万人齐仰首，港城插上五星旗。
文革三十年祭六首 其五	[当代] 陈仁德	清明风雨化惊雷，烂漫山花带血开。终见猢狲随树散，尽驱魑魅伏阶来。十年一觉荒唐梦，四海重思将相才。残酷斗争长已矣，乾坤浩荡载春回。
文革三十年祭六首 其六	[当代] 陈仁德	痛定还需思痛时，岂容悲剧再悲之。人心惴惴惊弓久，国事纷纷补牢迟。民主风潮腾世界，市场讯息到天涯。沉舟喜引千帆过，振兴中华庶可期。
书感	[当代] 陈仁德	不沽浮名不慕官，亲朋相对便开颜。百回落魄心难夺，万卷撑肠意自宽。浅盏低吟聊一醉，高山流水再三弹。桑田转眼成沧海，如此人间我惯看。
文革三十年祭六首 其二	[当代] 陈仁德	少年闯将漫天来，造反旗飘战局开。师道尊严归粪土，人伦礼义堕尘埃。刀枪齐举弦歌地，血肉横飞尔雅台。狂热转头成幻灭，边陲野岭不胜哀。
文革三十年祭六首 其三	[当代] 陈仁德	斯文扫地哭秋风，莽莽神州噩梦中。痛矣华章成烬土，居然白卷逞英雄。一言堂黯笼鹦鹉，三字狱深折雁鸿。多少冤魂多少血，斗争底事乐无穷。
文革三十年祭六首 其四	[当代] 陈仁德	匝地喧嚣革命歌，忽闻北国坠狂魔。惊心战友原如此，搔首导师可奈何。不惜威风重抖擞，便教元气再销磨。哀哉左祸吞江海，举世依然怒奋戈。
文革三十年祭六首 其一	[当代] 陈仁德	黑手高张浪接天，果然浩劫史无前。已闻演尽荒唐事，犹说翻新胜利篇。恶虎啸风常逐逐，牝鸡叫日自翩翩。金瓯片片谁收拾，故国春深泣杜鹃。
纪念抗日战争胜利五十周年四首 其四	[当代] 陈仁德	兄弟阋墙禦外侮，同仇敌忾济时艰。国旗高矗飞神采，砥柱中流镇恶澜。终见降军垂首泣，喜看勇士凯歌还。回头五十年过去，共祝和平海宇安。
纪念抗日战争胜利五十周年四首 其三	[当代] 陈仁德	民族危亡旦夕间，睡狮怒吼气如山。大刀带血犹冲阵，地道藏兵好灭奸。倭寇三光千里赤，义军百战几人还。芦沟枪响惊中外，史册于今有泪斑。
纪念抗日战争胜利五十周年四首 其二	[当代] 陈仁德	铁蹄践踏恣疯狂，血染南京痛国殇。壮士身填沟壑满，流民泪尽路途长。凄凉暗夜闻笳角，破碎神州走虎狼。历历兽行犹在目，子孙世世不能忘。
纪念抗日战争胜利五十周年四首 其一	[当代] 陈仁德	寇氛猖獗起东瀛，华北华南杀气萦。忍见烽烟漫率土，拼将血肉筑长城。阵前猛士忘生死，敌后奇兵巧纵横。万众一心齐奋战，河山处处鼓鼙声。
春日书感四首 其四	[当代] 陈仁德	名都屡说竞豪奢，一掷千金笑语哗。隔海轻机迎爱犬，燃钞雅座戏娇娃。狂如金谷园中客，气比乌衣巷口家。别有深山贫困户，蓬头跣足病交加。
春日书感四首 其三	[当代] 陈仁德	闻道东南海水深，打工潮涌势如奔。市场壮阔宏图起，商战纷纭大气浑。异域果能圆富梦，农夫宁再守荒村。君看江畔人千万，未过元宵已出门。
车帝麟博客见峭壁苔藓照辨作麟字	[当代] 秦鸿	山骨棱嶒谁与篆，日风雷雨若可辨。当时西狩曾获麟，此际光影在青藓。
晨步康城道街心环岛樱花已尽	[当代] 秦鸿	碎雪曾雰雰已尽，轻车雷隐数声蛙。曙天方剥珑璁色，露湿蓬莱未著花。
寒食暨阳旅次	[当代] 秦鸿	桥头嫩柳舞傞傞，桥底清流簸万波。桥上无人幻光影，楼中对景读楞伽。
晾衣	[当代] 秦鸿	晾了单衣似系俘，垂垂不用好头颅。招摇渐趁轻风舞，却障明窗学独夫。
辛卯上元用暮阑阁闲坐韵	[当代] 秦鸿	重楼矗似万峰围，月近中天箕斗微。春在瓦盆舒小叶，点烟回看已成非。
辛卯上元车帝麟过沪电余曰顷赴机场不遑交臂	[当代] 秦鸿	金石君能为刻画，君颜岁月可逡巡。车前莫辨街边树，但著东风已是新。
庚寅中秋无月自沪之苏车中口占	[当代] 秦鸿	夜云如簇散繁英，一线车流语笑声。团圞不用抬头望，人人面目有光明。
己丑除夕暨阳旅次口占二首 其二	[当代] 秦鸿	已摒千山归夜幕，且欹孤枕听江声。滔滔尚许廉棱在，激激中流一鉴平。
己丑除夕暨阳旅次口占二首 其一	[当代] 秦鸿	一天星近知春暖，四海龙藏惯陆沈。伫久烟花自销褪，独惭头角旧崎嵚。
己丑霜月既望自姑苏归沪步潘巢湖韵	[当代] 秦鸿	地涌群楼月半遮，星黏时序接天涯。微躯不用歔寒暖，旦是穹庐夜是车。
己丑霜月之望夜步凤凰街口占寄胡僧	[当代] 秦鸿	市灯如雾默如雷，一水东流两岸苔。掬却岁华曾有几，带城桥上待君来。
大雾步陆子韵	[当代] 秦鸿	莫据元龙百尺楼，蜎蜎若个不提休。玄岩豹隐谙云变，白浪鼍吟待石尤。
己丑秋之京旅途口占二首 其二 晓过金陵站台所见	[当代] 秦鸿	夜失阊闾晓复还，粼粼若锁万重关。葱茏孤雉忽腾出，曳尾高过幕府山。
己丑秋之京旅途口占二首 其一 晨起抵京	[当代] 秦鸿	断续车龙若有无，楼头鸱吻认皇都。东天尚抹朝霞色，酒渍漓杯烬恋炉。
上海站前偶遇王星客	[当代] 秦鸿	燠溽如牢雨未成，白云高踞黑云行。相逢相揖层楼下，上有天光照眼明。
暮阑公藏游见寄步韵奉和	[当代] 秦鸿	万峰高翥正群群，朝沐青天夜拥云。饮罢问君何所见，此心不与世同焚。
集句步添雪斋韵	[当代] 秦鸿	青天孔出白石补，庭下流泉翠蛟舞。扣舷却笑木肠儿，问著尽能言祖祖。
戏为一绝嵌字流离失所门钟天天亮	[当代] 秦鸿	雨痕挂壁乱流离，失所从来丧所敧。门外高天天外月，晓钟如水亮参差。
己丑上元一首硷斋批以深心二字戏拈为韵	[当代] 秦鸿	龙去高天东海浅，鲲归大水北溟深。明珠虽在溱湖蚌，也是汪洋一颗心。
过临海怀乐堂口占有寄	[当代] 秦鸿	凿透嶙峋隧若窗，动摇沧海雪盈江。一天寒霭颓将下，君是高标独力扛。
过李卓吾墓口占	[当代] 秦鸿	湖唯一色心能澈，塔十三层我自高。杲杲冬阳岂私暖，纷纷落木恍鸿毛。
沪杭车中口占步陆子韵	[当代] 秦鸿	莫辨前身点与求，云天低隔一鸣牛。我来百载如三宿，君飒孤踪遍九州。
琅勃拉邦晨起口占	[当代] 秦鸿	蒲西山下故王宫，一唱晨鸡四面从。独对湄公凝欲咽，晚花空巷敛猩红。
步韵奉和暮阑阁主人见寄	[当代] 秦鸿	世事随人万缕烟，停杯击节莫惊弦。月轮载我澄空下，暖得人间几尺寒。
庙泾港桥小立口占步暮阑阁主人韵	[当代] 秦鸿	高澄渐办暮云遮，些子风痕住水涯。小立市桥人不语，几家灯火舞杯蛇。
口占步暮阑阁主人题秋山倚声图韵	[当代] 秦鸿	造化填膺万仞冈，草尖一露一秋阳。孤吟已拊层霄遍，閒共流年作莽苍。
夜作口占	[当代] 秦鸿	孤灯如炽影如悬，破壁犹能上接天。却顾苍茫云海下，神州夜气正蜎蠉。
晨起口号	[当代] 秦鸿	一枕秋声卧碧寰，推窗夜泣讶成川。举头欲共苍茫舞，恰对鳞鳞十万椽。
暮归口号	[当代] 秦鸿	天西楼阁枕烟霞，便指烟霞是我家。却振单衣落星雨，归来好著紫藤花。
胶澳口号 其四	[当代] 秦鸿	春绽夭桃梅失馨，浪移沧海夜沈星。煌煌广厦如堪诵，不是乾坤旧六经。
胶澳口号 其三	[当代] 秦鸿	千年掉首望蓬莱，谁见宵深驭电回。明日破空欲飞去，绿苔鳞甲一时开。
胶澳口号 其二	[当代] 秦鸿	人间久厌住诗王，斗室飘摇讵可航。此际海涛吟欲断，一天沈曀树苍苍。
游仙	[当代] 秦鸿	扪云深处梦汤汤，星语半凝瑶草香。乱日尽沈天似影，夜峰影胜晓峰长。
胶澳口号 其一	[当代] 秦鸿	谁炼民脂赘此疣，山灵号怒诉蒙羞。州官急铸精钢错，售取来年万户侯。
有寄	[当代] 秦鸿	即冰即水即云根，寒霜杀尽见朝暾。九月秋高初八夜，天泉桥上共君论。
口占用海藏韵	[当代] 秦鸿	受是来风想是波，须菩提意又云何。老僧洗脚浑无意，搅碎盆中月影多。
鄞州旅次晨起时台风初至	[当代] 秦鸿	梦辀轩邈霓为盖，云帜委蛇浪作騑。一夜风涛三万里，晓来馀沫入咖啡。
过锦里车中口占	[当代] 秦鸿	不信山川不识君，我来古柏语纷纷。至今两汉文章在，扬子云迎秦子云。
寿宫漫堂步暮阑阁韵 其二	[当代] 秦鸿	碧空斜月且倾觞，笑看一春蜂蝶狂。信步人间三十九，转疑兜率是他乡。
寿宫漫堂步暮阑阁韵 其一	[当代] 秦鸿	江海茫茫举一觞，春风不展少年狂。层楼影外吴陵柳，偶指他人作异乡。
鄞州旅次飘雨厉风四更枕上口占海藏韵 其二	[当代] 秦鸿	忧思夜海浮孤枕，世事风潮涌万端。但恐明朝花已尽，空枝髡客两相看。
口号寄人一首	[当代] 秦鸿	缺月孤灯辨古今，青山拥髻竹风吟。彭郎矶下波千尺，不是沧江欲驻心。
鄞州旅次飘雨厉风四更枕上口占海藏韵 其一	[当代] 秦鸿	不忍车尘抟作人，为君湔浣复天真。触楼号怒挟花去，莫是封姨嗜味辛。
过暮阑阁题壁	[当代] 秦鸿	暮霭殷殷漶未乾。酒酣只手掷双丸。谁敲万丈无边壁，一曲悲歌到夜阑。
遣闷二首用海藏韵 其一	[当代] 秦鸿	浩浩愁来莫可名，鸿毛为重泰山轻。春阳半湿萦蛛网，蝜蝂蜣螂适斗争。
乙酉冬之鲁旅途口占 其一 正越郁庵二兄夜饮于杭，郁庵兄以手机短信示诗二句相问。晨起乃见，赘续二句酬之	[当代] 秦鸿	世事无常事事殊，浮云海月有还无。东风收拾残宵了，红日当空结一趺。
乙酉冬之鲁旅途口占 其二 晓过大明湖	[当代] 秦鸿	颟顸碧障凋将寐，烂漫红霞褪尚嗔。楚客初来何所见，一湖楼色半湖尘。
乙酉冬之鲁旅途口占 其三 夜航返沪机中	[当代] 秦鸿	万象沉沉尽蜕形，齐州灯火烁深青。荡舟扪历冰盘下，碧海遥看过一星。
七夕寄内	[当代] 秦鸿	我沐热风东海上，卿餐秀色滇池边。相望岂怨天南北，不聚今宵聚百年。
兰亭秋禊即席口占	[当代] 秦鸿	圆折灵珠方折玉，珠玉纷陈诗思沃。逐觞花色异春时，稽山林表掣秋纛。
游仙	[当代] 秦鸿	细雨分江落万家，江风淡霭隐高牙。上方凝伫怅何限，不见鲥鱼逴浪花。
调邓惠民戒烟	[当代] 秦鸿	月自西沉雁自南，孤峰尽日锁烟岚。浦江老柳晞晴丽，料被春风理旧鬖。
游仙	[当代] 秦鸿	千帆蜃幻波翻谲，四海龙腥雾望弥。但把孤光馀自照，重云谁见日西驰。
与莼客坐豫园湖心亭论词	[当代] 秦鸿	古街再见文仙谪，茗叶池萍濡语青。不记银河多少浪，尚沾数点鬓星星。
壬午元日自沪之陇车中口占 其二	[当代] 秦鸿	茫茫长夜将安往，黯黯春愁何以堪。幸有佳人生塞北，愧无诗价动江南。
过长安车中口占	[当代] 秦鸿	太华依稀迟曙色，长安仿佛负唐暄。班扬李杜千秋下，遥望车流尚武门。
甲申夏泛溱湖岛中池豢扬子鳄即俗谓猪婆龙者以酷热故鳄皆潜藏	[当代] 秦鸿	羲驾六龙炙天地，我来孤岛探蛟鼍。一潭深碧不得见，敢露狰狞面我么。
壬午元日自沪之陇车中口占 其一	[当代] 秦鸿	车过金陵夜已笼，长桥如病卧江风。谁知苏北悲秋客，赋到无情句自工。
戊寅秋雨作书与子锋至中夜书末信笔成一绝	[当代] 秦鸿	飘摇强倚半枝安，旷野孤灯跳一丸。散发长号呼魍魉，江山如睡夜如磐。
白日	[当代] 秦鸿	白日死生流地火，金风杨柳折歌腰。世间尚有彫龙技，不信昆岗不耐烧。
苦热	[当代] 秦鸿	忽忽常忧三趾疾，炎炎却恨六龙瘸。鲁阳安得罢酣战，三舍麾之西海波。
戊寅闰五月十三夜枕上作	[当代] 秦鸿	清蟾初浴湿桐梢，蝙蝠归飞燕伏巢。为聚小楼孤枕梦，彩云来处夜微凹。
桂殿	[当代] 秦鸿	桂殿灯华夜不扃，招摇袖影满荧屏。千村恸哭渔阳鼓，未掩君王雨一铃。
过常熟	[当代] 秦鸿	满陌茶香漾碧纹，天青日暖变奇云。虞山风竹千竿翠，响诵六朝清逸文。
丙子秋感 其四	[当代] 秦鸿	旧恨江流饮复吞，秋摇断发柳髡髡。于今缓步浑无觉，人海茫茫一古猿。
西门桥	[当代] 秦鸿	谁识河桥旧尾生，春波浩荡柳丝萦。故园明月千山远，魂梦迢迢不计程。
丙子秋感 其三	[当代] 秦鸿	我有离魂不可寻，海天寥落浪森森。鲛宫漫挹明珠泪，正是精禽一颗心。
丙子秋感 其二	[当代] 秦鸿	崩天塞恨敛孤躯，燎烬心原泪已芜。却怪盈盈秋露在，尚随蛛网结床隅。
丙子秋感 其一	[当代] 秦鸿	危枝夭矫侧身栖，堕月微茫四面鸡。二十九年飘一叶，平生宝剑铸为犁。
醉卧	[当代] 秦鸿	文章如土欲何之，运命垂蛛未自知。醉卧荒村歌夜永，天低忽露白鱼曦。
睡起	[当代] 秦鸿	枯河骤雨忽溅溅，午觉鸣蝉口曳涎。惯把痴情灼臂痛，腹间圆凸已中年。
乙亥暮秋自沪之京子夜车中口占 其二	[当代] 秦鸿	蓁蓁梦尽即天涯，孤瘦双肩自是家。销得斜阳能几度，一生心系玉梅花。
乙亥暮秋自沪之京子夜车中口占 其一	[当代] 秦鸿	城乌遥夜自空啼，寂寂庭园碧藓滋。转忆前身如在眼，此生无梦已多时。
新桐	[当代] 秦鸿	新桐院落潇潇雨，落日楼台寂寂春。但得秋风共秋水，不须杯酒长精神。
燕雁	[当代] 秦鸿	燕雁匆匆云里过，白云无事总蹉跎。东风菡萏不相识，但典青钱换绿波。
塘栖	[当代] 秦鸿	一鹭下清流，问之全不答。塘栖夜色深，双翼缘君阖。
洛杉矶Las Suites旅店晨起口号	[当代] 秦鸿	海气幻清晨，星光摇静夜。将归坐息平，时听云槎下。
挽吕志军	[当代] 胡云飞	契阔来时亦等閒，记中笑态尚憨然。东君不管人间事，花发思园又一年。
涠洲落日口占	[当代] 胡云飞	壮梦平生应有涯，涠洲半日望浮槎。红丸入海销魂际，况是归潮带弱砂。
内子先余返荆口占一绝送之	[当代] 胡云飞	岁暮无人不思家，霜枝瑟瑟欲探芽。与君相约归来处，细雨窗前一树花。
再见，巴乔	[当代] 胡云飞	有梦与君俱少年，空门独影证潸然。别时忽感泪犹烫，留得不完完此天。
归程十章 其十	[当代] 胡云飞	石桥隐隐识邻村，乡愈近兮心愈奔。檐下一灯红欲裂，谁家老母亦扶门。
归程十章 其九	[当代] 胡云飞	披襟唤起落星魂，北斗恰堪为酒樽。不是天人来入梦，今宵抵足两昆仑。
归程十章 其七	[当代] 胡云飞	岂必倾囊洗酒家，闲谈薄茗最风华。惯斋随饮惟斋啜，一样因缘管到茶。
归程十章 其八	[当代] 胡云飞	敢依七圣问迷途，眼底河山自碧朱。话到斯文同默默，连朝寒雨住西湖。
归程十章 其四	[当代] 胡云飞	风尘何地歇苍黄，扬子宅温容客床。满墙书卷如朝我，落拓虬髯异域王。
归程十章 其五	[当代] 胡云飞	细雨滴檐天半暝，明堂狼藉箫剑冷。童心我独未销磨，素壁空塘想花影。
归程十章 其三	[当代] 胡云飞	自为箫乞过吴市，却把醪觞说楚门。安得本真出谢幕，剧场灯火警黄昏。
归程十章 其二	[当代] 胡云飞	街灯飘箔影毵毵，负雨徐行兴转酣。笑谢陈君错闻路，浮生得意北成南。
归程十章 其一	[当代] 胡云飞	回望苦绿挂虞山，天压归程不尽寒。忍此一车颠沛后，隔年心事整阑珊。
五月二日夜卧读李劼《论晚近历史》至天明，闻窗外鸟语，漫衍四章寄乖崖 其四	[当代] 胡云飞	春可忆兮不可追，思可纵兮不可回。我有故人千里外，东皇路过请徘徊。
五月二日夜卧读李劼《论晚近历史》至天明，闻窗外鸟语，漫衍四章寄乖崖 其二	[当代] 胡云飞	隔帘花影冷成纹，虚室孤灯若野坟。不合卧观清近史，蓦然枕上起风云。
五月二日夜卧读李劼《论晚近历史》至天明，闻窗外鸟语，漫衍四章寄乖崖 其三	[当代] 胡云飞	无关花落眼迷离，大道轮回自可疑。便是寻春别有处，乾坤莽莽几人知？
天水公之殁,其女云，我父终于自由了。闻之喟然	[当代] 胡云飞	亦经九死犹无悔，忍为一人终自由？昔日来迟今去早，朔风吹雪老神州。
四日和伯昏子	[当代] 胡云飞	郁郁槐阴自昔年，四邻笑语逐炊烟。矫情我亦旁观种，冷向长街示脱然。
四日遇雨	[当代] 胡云飞	红墙一夜暗悲声，晨起归安旧姓名。天故无言情若有，溯寒细雨似清明。
寄人二章 其二	[当代] 胡云飞	秋阴一树接苍茫，倚树何人看夕阳。抱膝不知天已晚，海风吹动芰荷裳。
寄人二章 其一	[当代] 胡云飞	暮云累累压寒城，酒冷长街又独行。却向远灯时一笑，有人梦里等潮生。
人间无地和嘘堂	[当代] 胡云飞	人间无地可容之，恨起乾坤初定时。傥为他生留记忆，武昌桥上雨如丝。
元旦晚与友人听剧于老舍茶馆	[当代] 胡云飞	高门灯彩竞交驰，大梦暂欢终有时。一曲聆馀夜回冷，正阳楼下乞儿嬉。
荆南竹枝词二首 其二	[当代] 胡云飞	坟头碧草亦知春，生我劬劳泉下人。记得年年除夕晚，一灯送暖到亡亲。
荆南竹枝词二首 其一	[当代] 胡云飞	濯缨不用泛沧浪，枕上时闻藕叶香。东舍槌衣西舍应，一家门后一池塘。
随想随作 其五十五	[当代] 胡云飞	置我冰壶投我炭，三百流光何纷乱。君今逝矣心方敛，一偈为君谥曰惯。
随想随作 其五十三	[当代] 胡云飞	菩提醉兮天风浊。乱我歌兮撩我哭。忽听沧浪清一曲。海潮飞起梦中绿。
随想随作 其五十二	[当代] 胡云飞	诗不因人此真诗，自有精神别一枝。晚岁恶花虽灼灼，何辜慷慨楚囚辞。
随想随作 其五十一	[当代] 胡云飞	乱雪扑窗灯影瘦，眼中无泪想神州。拿云心事随云去，已觉深寒进小楼。
随想随作 其五十	[当代] 胡云飞	别处生涯久不安，天南蓟北各心寒。卜邻长忆暮时约，我读君诗呼吸难。
随想随作 其四十九	[当代] 胡云飞	民可知之不可由，释儒韩老各千秋。用心五十年间事，往往新书出上头。
随想随作 其四十八	[当代] 胡云飞	忽闻云外响弓弦，诸子休谈话语权。收拾风花好归去，守田庐在绝崖巅。
随想随作 其四十六	[当代] 胡云飞	摇落孰知秋气温？流金若缀给孤园。骄阳漏影林荫下，如此风光不可言。
随想随作 其四十七	[当代] 胡云飞	有人林下悄含泪，悲叶殒耶悲世味？风华百代一回眸，我识秋心此之谓。
随想随作 其四十五	[当代] 胡云飞	识渠原是无意间，别渠原是无意间。看破一片窗棂纸，桐叶萧萧月满天。
随想随作 其四十四	[当代] 胡云飞	人能解释我犹疑，万一他年邂逅伊。香车宝马方憧憬，向晚忽闻乌鹊啼。
随想随作 其四十三	[当代] 胡云飞	渐悔当时笔纵横，唯知描画故家经。算来万事成唐突，辜负天教意气生。
随想随作 其四十二	[当代] 胡云飞	底是纠缠开解法？澹然一笑无言答。恐到结绳都化灰，犹无忏悔容徐甲。
随想随作 其四十一	[当代] 胡云飞	逝矣长风不可再，箫心合向吴门卖。独馀悬铁性犹顽，夜夜灯前炫百怪。
随想随作 其四十	[当代] 胡云飞	何期花信报青春，风雅只传翰墨亲。孤月清江寒照影，不为师我亦骄人。
随想随作 其三十八	[当代] 胡云飞	一念成嗔百感生，剧焚心火愧湘灵。何如重检高唐赋，云雨襄王较有情。
随想随作 其三十七	[当代] 胡云飞	命相何如骨相清？因君断语想平生。风中无限蹉跎意，诗酒先逃他日名。
随想随作 其三十五	[当代] 胡云飞	他日谁参顾准书？醉刘颠阮各模胡。竹林清翠空如许，放眼家山道益孤。
随想随作 其三十六	[当代] 胡云飞	曰杀曰杀云亦云，中间真相有谁分？八万万众呼万岁，妾敢视之为夫君？
随想随作 其三十四	[当代] 胡云飞	我思我痛亦区区，上帝何关下界愚？群嶂低头明月下，忽知此际有耶稣。
随想随作 其三十三	[当代] 胡云飞	秋日思春愁不羁，天边燕子故迟迟。等閒识破东君意，九十韶光尽可疑！
随想随作 其三十一	[当代] 胡云飞	五色迷离幻若奔，曼歌一曲几人沦？怜渠春梦如深海，警我秋风是散原。
随想随作 其二十九	[当代] 胡云飞	情怀重拾又素秋，更有浮生愿未酬。春梦痕残菊花枕，紫衫人远木兰舟。
随想随作 其二十八	[当代] 胡云飞	秋风燕子即春魂，几度天南望彩云。我亦近知彼岸远，心香一瓣乃贻君。
随想随作 其二十七	[当代] 胡云飞	造其境则无归路，不造恐遗他日误。我倩飞鸿报远人，春来再写相思句。
随想随作 其二十六	[当代] 胡云飞	不必悠闲不必骄，有时秋气易侵袍。一言我拟證诸隐，市井田园各自牢。
随想随作 其二十五	[当代] 胡云飞	我亦莫哀君莫骄，红尘同命例同袍。不仁天地眈眈在，飧罢太牢仍少牢。
随想随作 其二十三	[当代] 胡云飞	全无恻隐付西邻，群论汹汹大义真。话到恩仇是非泯，何尝只有铁头人！
随想随作 其二十二	[当代] 胡云飞	诗家武士屠龙者，比较今时谁有价？自诩兰台另类人，终于不出星爷话。
随想随作 其二十一	[当代] 胡云飞	君亦知我不能忘，我亦知君不能忘。一般心事都无语，若喜若悲天际望。
随想随作 其二十	[当代] 胡云飞	夜夜清辉减却时，我知皎月亦痴儿。忍将辛苦成圆缺，不与所依稍别离。
随想随作 其十九	[当代] 胡云飞	一世名非万世名，惜无人说与朝廷。试看大地风随影，广袖细腰多不经。
随想随作 其十八	[当代] 胡云飞	可能不欲人间住，落蕊纷纷逐波去。却恨东君未解情，管教开谢年年路。
随想随作 其十七	[当代] 胡云飞	心旷聊能方丈居，枕边一卷自由书。清晨读罢闲庭坐，墙上青藤跃跃如。
随想随作 其十六	[当代] 胡云飞	一沤心海自升沉，感旧空耽物外吟。他日重过观前路，必然幽泪堕花林。
随想随作 其十五	[当代] 胡云飞	默祷天神此杞忧，西山惨淡日夷犹。文人忘却血成海，童子只迷皮卡丘。
随想随作 其十四	[当代] 胡云飞	清馨漱齿意绸缪，梦里卿卿半面羞。是汝庭前栀子萼，一枝斜插到床头。
随想随作 其十三	[当代] 胡云飞	说解脱非真解脱，枉言我道定空阔。每开四万八千目，前尘如雨飞檐角。
随想随作 其十二	[当代] 胡云飞	可惜身居北斗旁，清光不见泪淋浪。偶闻片语秋风里，便托深思到夕阳。
随想随作 其十一	[当代] 胡云飞	满箧陈辞岂可封，骚人兴会每相逢。如盐入水都堪愧，揖谢江西老祖宗。
随想随作 其十	[当代] 胡云飞	了却前因待后因，端居聊学坐忘宾。漫天星斗黯如紫，一带丘峰碧向人。
随想随作 其九	[当代] 胡云飞	当夜西湖只无月，千灯临水影摇曳。座上风来欲语谁，钱君温厚张君谑。
随想随作 其八	[当代] 胡云飞	十亿文心付劫火，流风遗韵亦枷锁。词场新定曼荼罗，今若有诗须有我。
随想随作 其七	[当代] 胡云飞	怒潮初日海心来，为我两开新世界。天地钟灵都在兹，江河底事分流派。
随想随作 其五	[当代] 胡云飞	更无心力奋摩罗，伏枕朝朝望鲁戈。君问旧情情尚在，十年宝剑待重磨。
随想随作 其六	[当代] 胡云飞	此去经年行迹异，长歌痛哭皆随意。归来竹叶如识侬，非相非空第一义。
随想随作 其四	[当代] 胡云飞	葡萄藤下鹊飞时，想见金风玉露迷。岁岁银河会诚渺，犹能胜我十年期。
随想随作 其三	[当代] 胡云飞	我无灵耳解呻喧，汝有病残不得言。长夜榻旁闻低喘，抚背惭谈九日恩。
绮怀二叠 其十三	[当代] 姚佳	春雨萧萧听瓦珑，钟声敲梦半空中。丁家海上曾归鹤，神女溪边合化虹。玄思似云吟荡碧，青灯如豆影摇红。可怜一片无弦木，抚到梅花总不同。
绮怀二叠 其十四	[当代] 姚佳	白云幽石卧吹箫，大地山河入望遥。一梦已都归昨日，千金谁与酌金宵。杨朱惆怅亡羊路，郑相迷离覆鹿蕉。徜想三生俱落叶，愁如天远也全消。
绮怀二叠 其十二	[当代] 姚佳	壮志风云苦郁沈，春寒底事更相侵。折腰未有陶元亮，买岭何如支道林。湖海性情愁浩浩，杏花消息思愔愔。红丝纤细金弦折，历劫犹同爨下琴。
绮怀二叠 其十一	[当代] 姚佳	妙鬘天住发鬅鬒，独我飘零唤不应。人世能消屐几两，风尘何必泪三升。千杯终似浮云散，一棹还看皓月升。多少英雄输买卜，元龙豪气恐难胜。
绮怀二叠 其十	[当代] 姚佳	途穷犹作醉乡候，万斛黄金买莫愁。身寄梦中浮世叹，手提天下少年游。多情花落水红面，失意雪飞山白头。饶有蓬莱清浅日，春来秋往未休休。
绮怀二叠 其九	[当代] 姚佳	跌宕心怀似宿醺，流莺恰恰不堪闻。落花此际看千片，明月扬州忆二分。聚散馀情伤仆射，几多绮语忏司勋。一身憔悴春风里，却被他人讹出群。
绮怀二叠 其八	[当代] 姚佳	绾愁杨柳几垂腮，淡淡春山望不疑。遐思已归飞鸟外，深情欲醉落花时。唐衢不解为谁哭，商隐无题只自知。漫道吟诗消薄福，拼消薄福又吟诗。
绮怀二叠 其七	[当代] 姚佳	冷趣浓欢两不容，好风吹梦渐惺忪。身如孤蝶俱仙意，人似断鸿无定踪。洞庭郎吟波万顷，苏门长啸岭千重。杨花漂泊桃花薄，老去青春岂再逢。
绮怀二叠 其五	[当代] 姚佳	擘云心志倚楼望，锦瑟年华暗自伤。若为名花应證果，纵成曼草怎埋香。偶观仙局归樵客，重访天台感阮郎。销尽千秋恩怨事，山如好女又新妆。
绮怀二叠 其四	[当代] 姚佳	天地谁能识最初，人间别是大槐居。愁长且作亡何饮，情重还看贝叶书。何冀名山修窈窕，不妨秋水咏芙蕖。好知浩荡江湖外，万里北溟曾有鱼。
绮怀二叠 其三	[当代] 姚佳	书笑银鱼剑笑苔，百城烟水赋归来。地真隔世依稀住，身似诸天缥缈回。剩有幽怀传绿绮，了无意绪拨红灰。清时背手看飞雁，不与斜阳一角偎。
绮怀二叠 其二	[当代] 姚佳	不须身世祈通灵，一片浮云在画屏。为客功名终潦倒，引人痴梦最丁宁。抛来幻女花难落，洒得襄王雨易停。悟到人生俱大造，碧天如水见明星。
绮怀十六首 其十五	[当代] 姚佳	燕市悲歌吴市箫，天涯依旧一身遥。荣枯寂寂随来日，风雨凄凄又永宵。壮士情怀老屠贩，美人心事托芭蕉。可怜多少清秋梦，未及春风已半消。
绮怀十六首 其十六	[当代] 姚佳	零落人间岂偶然，英雄末路亦神仙。洞云水月但相伴，茅屋蒲团好独眠。沧海成尘归往日，落花如雨送流年。三千世界空空色，到此行吟倦箸鞭。
绮怀二叠 其一	[当代] 姚佳	十年踏翼马蹄轻，万劫灵光一月明。白日于人空做梦，青山对我最忘情。烟岚雨嶂看皆美，鲈屿鸥波画不成。寄住红尘三万里，春来啼彻杜鹃声。
绮怀十六首 其十四	[当代] 姚佳	世局悠悠费揣摩，烂柯身世奈棋何。孤星似月空中现，群雁如云天上过。鹊渚依稀良会绝，文园病渴苦吟多。爱河堕后愁似海，一寸相思一水涡。
绮怀十六首 其十三	[当代] 姚佳	大坟山水碧玲珑，回首都存泪眼中。几与招魂疑化鹤，独留归梦似垂虹。树犹如此无情碧，花不可人随意红。阮稹凄凉放翁瘦，悲怀但说古今同。
绮怀十六首 其十二	[当代] 姚佳	一灯长对夜沈沈，未觉愁多白发侵。欲寄梅花唯弄笛，漫迁斑竹又成林。消磨意气归空寂，收敛疏狂转爱愔。顾影偶怜肠寸断，那教年少叹人琴。
绮怀十六首 其九	[当代] 姚佳	憔悴容颜借酒醺，岂关人事不堪闻。萍花已泊江河去，乌兔空令日夜分。一世閒愁归洗马，十年春梦忏司勋。浪游人海何须恨，身是孤鸳更绝群。
绮怀十六首 其十一	[当代] 姚佳	扁舟早惯发鬅鬒，长啸湖山细细应。素女为弹弦五十，郦生与饮酒三升。丰城剑化金龙潜，吴市箫吹璧月升。犹是炎凉多变幻，沈郎腰瘦恐难胜。
绮怀十六首 其十	[当代] 姚佳	管城惆怅怎封侯，千古风情万古愁。浮世了无青鸟使，名山转约白云游。梦期一线天开眼，歌證三生石点头。破镜何当重圆日，桃花人面已全休。
绮怀十六首 其七	[当代] 姚佳	远水苍茫何处容，大槐宫里梦惺忪。看云要悟平生事，踏雪来寻往素踪。山上钟敲星万颗，江边塔镇浪千重。旧游都是伤心地，紫玉成烟更不逢。
绮怀十六首 其八	[当代] 姚佳	笑满溪山花满腮，白头携老复何疑。不料青眼钟情日，竟是红颜抱恨时。呵壁兮兮人自问，书空咄咄事谁知。一年容易秋风起，枫叶调零懒赋诗。
绮怀十六首 其六	[当代] 姚佳	秋心真个似潮生，的的来传雁柱筝。有限年华都酒醉，无端歌哭又诗成。西风吹断惊鸿影，夜雨淋寒社燕声。客计谁怜飞鸟外，桥霜店月又行行。
绮怀十六首 其四	[当代] 姚佳	当初毕竟已当初，曾指青山说隐居。南国春生红豆子，北窗夜缀锦文书。王孙自古怜芳草，蟋蟀于今泣露蕖。从此更无家室累，不歌扣角不歌鱼。
绮怀十六首 其五	[当代] 姚佳	一去姮娥空怅望，万般相遣更情伤。杨朱岐路唯能哭，韩寿衣裳不复香。云阁箫声来凤女，天台花影老刘郎。百年声影风流极，剩得青铜忆艳妆。
绮怀十六首 其三	[当代] 姚佳	月明如水浸碧苔，化蝶争无一梦来。但觉胶珠流隐约，空馀锦字读环回。春蚕已作团团茧，蜡炬犹烧寸寸灰。欲写柔情深似海，只今翻悔两相偎。
绮怀十六首 其二	[当代] 姚佳	倩女云归天上灵，隔年身世恸金屏。风吹白日愁漫绕，雨湿青丝劫未宁。兰桂弥馨朝露冷，江山无恙暮云停。小楼独倚栏杆立，细数萤飞点点星。
绮怀十六首 其一	[当代] 姚佳	惜别奈何缘太轻，相思满地月分明。落花时节空垂泪，流水生涯怎遣情。碧海青天歌易尽，残云断雨梦难成。漫听十里鹃啼血，唱到阳关不是声。
赠龙海先生 其二	[当代] 姚佳	未必清香祷噬脐，一身花影好孤栖。壶天蓬海知何极，风举云从亦大奇。四十九年穷不死，三百六日醉如泥。几时携手飘然去，住得青山渺渺兮。
题法门寺	[当代] 姚佳	一塔淩空势若雷，扶风重见法门开。清明元宋翻天过，金碧辉煌出地来。四十九年弹指说，三千世界转轮催。有缘来此无人识，舍利光中去又回。
赠龙海先生 其一	[当代] 姚佳	同住光华醒复迷，者番仙国合泥犁。人天有数空嗟叹，世界无须费品题。一枕都归蝴蝶梦，千山又听杜鹃啼。与君相识还相笑，沉醉东风物我齐。
五老峰	[当代] 姚佳	方外林泉天外开，晴峰到此绝尘埃。岩花簇簇凉如玉，风木萧萧响若雷。碧水长流归海去，白云倒卷上山来。恍然欲问前生事，五老无言證劫灰。
答黄宏伟兄问及赏玉	[当代] 姚佳	一笺飞到暮云蒸，秋水洋洋碧浪徵。风雅羡君清似鹤，飘零笑我冷于僧。当今世界千般变，自古书生百不能。除却灵山真面目，玉壶心事已成冰。
夜坐海观山呈洪晚川先生	[当代] 姚佳	飘然身过百花丛，独坐高峰四望空。风树轻摇天籁外，江山尽在月明中。远观沧海虚舟渡，俯瞰红尘曲径通。潮汐心声相涌去，永时汇向大江东。
再登黄鹤楼	[当代] 姚佳	一苇身渡万顷秋，又此江山人倚楼。水月生涯无限幻，烟波风景不须愁。白云深处家何在，玉笛声中客漫游。城郭人民非昔日，长川犹带夕阳流。
东方山	[当代] 姚佳	卓锡灵泉梦几回，看山又被落花催。一声长啸悠游去，三楚雄风入望来。古洞云停金兽卧，禅关月涌白莲开。袈裟在昔铺天地，石塔今犹默若雷。
黄鹤楼	[当代] 姚佳	楚江山色淡如秋，亹亹风光到此楼。笛里梅花何处落，云中仙鹤不知愁。沧桑倒影空轮转，锦瑟年华只浪游。自古英雄多少恨，凭栏唯看水东流。
泰州 其三	[当代] 姚佳	吾心只此天，吾意倩谁传。吾道无一字，吾歌诗百篇。百篇人莫爱，千里月相怜。今夕杯中酒，再来寻个便。
泰州 其二	[当代] 姚佳	一梦蝶愁深，百年将醉吟。去招青鸟使，来对白云心。身世天知我，山川后视今。虚空仙佛侣，幸赖度金针。
泰州 其一	[当代] 姚佳	碧水绕城柔，苍然向泰州。海淮江渺渺，吴楚越悠悠。不尽古今月，更生天地秋。几回鸣雁里，醉卧会宾楼。
丙申月夕 其一	[当代] 姚佳	泛江过槜李，瞠眼向烟汀。解领南山月，来寻北斗星。秋心人鬓白，别梦客樽清。鹦鹉湖边住，天香竟宁馨。
与莼鲈胡僧军持子翼子璿昱通兄等会饮并游孤山分韵得衣字 其二	[当代] 姚佳	风景米元晖，化工张锦机。可堪梅鹤老，却忆鳜鱼肥。远寺谙疏磬，名山称坏衣。来年如再约，淹赏不相违。
与莼鲈胡僧军持子翼子璿昱通兄等会饮并游孤山分韵得衣字 其一	[当代] 姚佳	休辞酒力微，乘兴踏花归。云散浪千顷，月明山四围。多君鸥鹭梦，老我芰荷衣。预恐烟波杳，无从歌采薇。
国一男兄寄赠世伯国光红先生《诗律七讲》	[当代] 姚佳	一编襟抱开，乘月上楼台。尽醉已如此，长吟何壮哉。浮生明信片，故国锦灰堆。竹帛垂名处，深知仰屋来。
忆珠峰	[当代] 姚佳	谁怜远俗氛，鸿雁不堪闻。六月曾飞雪，四时犹覆云。有待如神女，无从忆使君。浮生欠一死，天可右斯文。
仰观堂兄莼鲈兄军持兄会饮 其三	[当代] 姚佳	三十馀年梦，一枕卧钱塘。志业孤舟月，功名两鬓霜。与君多放逸，似我最沧浪。饮罢劳劳别，当空雁字长。
仰观堂兄莼鲈兄军持兄会饮 其二	[当代] 姚佳	斯世隐仙官，时年足仰观。东皇初解印，炎帝又弹冠。白首交犹在，青尊醉未阑。浮生休著意，大道直行难。
仰观堂兄莼鲈兄军持兄会饮 其一	[当代] 姚佳	骆越堂中客，龙华会上人。炷香今有待，酌茗老相亲。时雨濯千里，惠风分一襟。兴高天宇静，不觉夜深沈。
独斟 其四	[当代] 姚佳	市虎任他休，黔驴彼伎犹。寡人宁有疾，杞国本无忧。其一切诸相，此南瞻部洲。若解揩摩法，随处即丹邱。
独斟 其二	[当代] 姚佳	长时醉一觥，不屈岂其卿。涉世唯忘我，浮生最忌名。草生三秀净，衣赋六铢轻。青牛西渡去，传与李长庚。
独斟 其三	[当代] 姚佳	何当役鬼神，自笑太因循。白马原非马，女人焉是人。复开阮氏酒，来洗庾公尘。寝止休拳足，小船容欠伸。
独斟 其一	[当代] 姚佳	恍然姑射仙，天目月初圆。吾道浅深浅，物情颠倒颠。老来常独酌，春去莫相怜。彭祖臻无极，何居八百年。
四照阁 其二	[当代] 姚佳	茫然万感生，何以验枯荣。适性陶元亮，忘形阮步兵。青山犹有意，白发最无情。聊此寻三岛，四照别般明。
四照阁 其一	[当代] 姚佳	偃坐不知年，存神息万缘。梦魂花县蝶，琴瑟柳衙蝉。烟水碧无际，夕阳红在天。些些风景里，登眺竟茫然。
江南锡器博物馆会陈建明兄	[当代] 姚佳	天地盍归乎，风尘道不孤。笕桥来振锡，林鸟为提壶。老子长生术，八仙祈寿图。金貂将贳酒，泥醉倩人扶。
玲珑山口号	[当代] 姚佳	红尘隔几重，青碧尽相容。九折岩前水，三休亭上峰。云流何处寺，松吹数声钟。息足醉眠石，鼻鼾惊卧龙。
开春 其二	[当代] 姚佳	离离司马树，隐隐独孤山。挂剑意难遣，破琴人未还。就中肠九曲，大抵梦连环。耽待春莺啭，休辰譬似闲。
净慈寺与戒清法师茶饮 其二	[当代] 姚佳	别梦几番寒，此身随处安。元冬呈雪相，华月作禅观。生死参同契，诗书羡二难。济颠如再世，兀子没遮拦。
开春 其一	[当代] 姚佳	开春发岁兮，入夜竟何之。寂历梅分月，啁啾鸟度枝。人天从合化，乌兔漫交驰。尺璧寸阴去，且夫长别离。
冬隙	[当代] 姚佳	岭上雪欺梅，天边空积埃。蜃云一鹢去，蝶梦几人回。玩月消坛酒，清弦动琯灰。管城春未满，点墨暗香来。
净慈寺与戒清法师茶饮 其一	[当代] 姚佳	浮生得半闲，脱去放痴顽。卓尔雷峰塔，居然佛国山。慧日生天目，慈钟出世间。一杯花雨满，欢喜竟忘还。
冬事	[当代] 姚佳	落叶比来无，寒蝉听莫须。束蒲以为脯，罄竹已难书。冬夜山如睡，长天酒未苏。邃情春似海，待月到庭梧。
冬心	[当代] 姚佳	怀远坐书空，逞寒夐不同。孤灯闲待月，残雪冷催风。世事堪樽酒，生涯愧鬓蓬。莫嫌梅影瘦，犹可借酡红。
恒山天峰岭	[当代] 姚佳	啼鸟断崖宣，虎口古松悬。月明成一界，秋色到浑源。片石曾飞翼，恒山自在天。百神同此悦，笃意与虚玄。
五台山	[当代] 姚佳	一径上巉巅，五峰谁与肩。浮云难蔽日，古木自参天。灭法时年变，无情鬓岁迁。何当狮子吼，来对祖师禅。
平遥	[当代] 姚佳	六合浩无垠，龟城何所邻。谯楼依雉堞，栖月傍星辰。七十二条巷，千三百里人。魁星曾点斗，朱笔不医贫。
云冈石窟	[当代] 姚佳	石窟彻高阍，恒沙谁与论。有云时见月，无佛处称尊。塞外雁风起，寺中龙麝喷。参知成住坏，兵燹岿然存。
崇善寺	[当代] 姚佳	宗唐遗址在，汾晋暮云开。孤举歇山顶，高擎说法台。观音千手眼，菩萨两崔嵬。五十三参后，铁狮听吼雷。
秋厉	[当代] 姚佳	兀子露蛩鸣，深宵听几声。弥天星乍白，一枕月孤明。弱水三千外，愁城十万兵。刘伶如不醉，输与窦长卿。
秋节怀东风老人	[当代] 姚佳	持把蟹螯杯，守来羹芋魁。东风因怅望，秋水与徘徊。烟篆千香结，冰轮一色开。孤舟沧海外，应是近蓬莱。
三星堆	[当代] 姚佳	神化甚奇哉，青羌之祀台。蚕丛其纵目，柏灌自无怀。一叶知秋到，三星伴月来。蜀山如可望，寘念锦灰堆。
青羊宫	[当代] 姚佳	太上道胜常，遇之天一方。锦江九曲水，北斗七星桩。此处吟风月，何时游帝乡。仙人随白鹤，童子化青羊。
杜甫草堂	[当代] 姚佳	广厦万间倾，寸心千古明。梅园空见月，花径不闻莺。酒罢江山醉，诗成风雨惊。哀丝豪竹甚，大雅可簪缨。
日喀则与荒坡兄	[当代] 姚佳	春风许论文，雪域又逢君。月出人初寂，心生酒半醺。班禅来住锡，度母落停云。重岁江南去，鸿声更作群。
秋零	[当代] 姚佳	落叶几飘零，寒蝉谁解听。露花千里白，星斗一天青。正旧雨今雨，况长亭短亭。明朝云网外，胜却醉时醒。
秋刈	[当代] 姚佳	白露欲为霜，层林一色黄。云浮山骨瘦，月落水心凉。雁影清何必，秋心正不妨。遣愁还自笑，皇帝著新装。
怀润玉堂诸宗亲 其二	[当代] 姚佳	当湖九龙老，润玉一堂亲。依旧情如酒，何妨德有邻。吉人天相在，善意自然真。泽水不成困，舜明方禦神。
怀润玉堂诸宗亲 其一	[当代] 姚佳	高舂舂远梦，促织织新愁。取醉还凭月，无眠更倚楼。星河流永夜，草木醉清秋。一杪西风杳，江湖何处舟。
贵阳观三山先生书山色健三巨字	[当代] 金鉴才	地僻道非孤，曲高声自献。兴来力一挥，山色亦称健。
自题夏山如铸图（二零一一年杭州作）	[当代] 金鉴才	夏山安似铸，杰木结重阴。夜深风雨歇，万壑起鸣琴。
中秋江上玩月（二零一一年杭州作）	[当代] 金鉴才	空江悬海月，秋拂袷衣轻。云净天如拭，潮来一线平。
自题梅花册二首（二零一一年杭州作） 其二	[当代] 金鉴才	微月堕平湖，香寒梦犹冷。移舟寻月去，摇碎梅花影。
自题野梅图二首（二零一零年杭州作） 其二	[当代] 金鉴才	野梅应有主，野水去无痕。借问梅边鹤，酒旗何处村。
自题梅花册二首（二零一一年杭州作） 其一	[当代] 金鉴才	山梅生野性，交影覆崖阿。幽处无人识，花开寂寂过。
题湛文禅师山水图四首 其四	[当代] 金鉴才	有路难为径，无花却是春。溪亭鼓琴罢，不觉有来人。
自题画牡丹（二零零九年杭州作）	[当代] 金鉴才	名花非有种，富贵本无常。难得呢喃燕，来投旧画梁。
自题野梅图二首（二零一零年杭州作） 其一	[当代] 金鉴才	野树如荆棘，花开亦领春。相随流水去，寻个识花人。
题湛文禅师山水图四首 其三	[当代] 金鉴才	雨过岚翠滴，峰正夕阳红。景住行人去，万般色皆空。
题湛文禅师山水图四首 其二	[当代] 金鉴才	造化由心造，来生实此生。接应非我耳，雷电亦无声。
题湛文禅师山水图四首 其一	[当代] 金鉴才	自然归正道，妙悟出天真。不信蒲团上，修成佛样身。
自题画兰竹二首（二零零四年杭州作） 其二	[当代] 金鉴才	震泽巡龙地，清流帝子乡。年年春草碧，谁与问潇湘。
自题画兰竹二首（二零零四年杭州作） 其一	[当代] 金鉴才	空谷笼烟碧，寒梢吐气长。美人明月夜，睡起舞清光。
自题画松竹（一九九九年杭州作）	[当代] 金鉴才	林阴偏种竹，露冷不栽花。十亩松间月，分将栖暮鸦。
自题梅石小鸟图（二零零三年杭州作）	[当代] 金鉴才	石畔溶溶月，流云处处家。万山深雪里，消息只梅花。
与日本书家兰亭觞咏口占（一九九一年绍兴作）	[当代] 金鉴才	曲水扶桑接，崇山瞻仰同。知途须老马，上国有真龙。
自题长松来禽图（一九九九年杭州作）	[当代] 金鉴才	据高怀远志，把酒读松风。木落河声壮，天长夕照红。
自题墨兰（一九八四年义乌作）	[当代] 金鉴才	开来香寂寂，归去叶萧萧。露冷侵罗袜，中天霜月高。
题张禾仕女图（一九八一年金华作）	[当代] 金鉴才	满目垂新绿，微行不动尘。花间双戏蝶，扑落一枝春。
读史偶感（一九七九年义乌作）	[当代] 金鉴才	帝业随时尽，将军有恶名。英雄何处觅，天地一书生。
自题红梅图（一九七五年义乌作）	[当代] 金鉴才	灼灼琼光泼，融融春气漫。无人会此意，飞雪上高栏。
自题白描水仙（一九五九年杭州作）	[当代] 金鉴才	绿叶从心起，冰花寂寂开。平居如水淡，怕有俗人来。
贵阳留别三山	[当代] 金鉴才	掩映崇楼甲秀亭，望中山色接层城。风前短褐凉犹透，雨底重帘湿又生。佳句岂由閒处得，宏图且向客中成。他年走马长安道，不负长宵费短檠。
送友人入黔（二零一二年杭州作）	[当代] 金鉴才	去国迢迢别绪牵，人生元若向林鸢。灌园井上岂为业，种玉黔中自有田。满腹才情开笔阵，万方忧乐著吟笺。崇山八面如潮涌，一步登临近日边。
用壁间倪云林容膝斋图韵题张伟民花鸟轴（二零一二年杭州作）	[当代] 金鉴才	淡荡春笼一树花，好从瑶圃约重华。融融暖气冰山蚀，漠漠香云蝶影斜。归去心情偏宜酒，近来世味薄于纱。寻梅踏碎荒台月，除却东风莫细誇。
自题杰壑春松图（二零一一年杭州作）	[当代] 金鉴才	奇松横出不成林，看似东皇一张琴。云出岫兮虚客座，鸟归来其足知音。青天有路终难到，绝壑无花不用簪。却忆孟郎辞北阙，夜窗明月伴孤吟。
自题深壑茂林图（二零一一年杭州作）	[当代] 金鉴才	雨足空山绿渐肥，平桥水涨旧鱼矶。花间置酒呼莺出，月下横琴待鹤归。丘壑时来劳笔砚，江湖已远废荷衣。何当赚得庄生梦，便作翩翩蛱蝶飞。
自题茆亭霜晴图（二零一一年杭州作）	[当代] 金鉴才	东君惭愧司春风，一树秋来触目红。策杖山中嗟落叶，煮茶雨里对奇峰。飘萍已證三生石，绝壑犹昂万仞松。且看岚腾斜日处，诸般变化只虚空。
五云山馆书贯休诗卷跋后（二零一一年杭州作）	[当代] 金鉴才	留得山林旧筑庐，不看飞鸟不观鱼。客来席上茶烟淡，月落帘钩桂影疏。学有疑难犹问学，书无时样只钞书。日高人倦且眠去，冷落门前长者车。
坐雨（二零一一年杭州作）	[当代] 金鉴才	窗前坐听雨潇潇，弦断孤桐久未调。往事如烟真历历，新愁似雾复朝朝。天涯不觉音书隔，座上无闻徵角招。鹤信鸥盟今已矣，一枝修竹上青霄。
自题梅花册四首（二零一一年杭州作） 其四	[当代] 金鉴才	凭将消息报新元，一树轻盈花细圈。身在江湖真造化，神融天地即心源。车尘已塞往来路，酒令应呼前后村。若识行藏须谨记，梅开时节莫开门。
自题梅花册四首（二零一一年杭州作） 其三	[当代] 金鉴才	满林花发影重重，谁忆荒台月下踪。春入深山因雪瞒，香盈曲径被苔封。风多每咽前村笛，僧懒常疏暮寺钟。我自江南游倦客，布衣萧索驻吟筇。
自题梅花册四首（二零一一年杭州作） 其二	[当代] 金鉴才	九天风露逗轻寒，倩影宜从月下看。滴漏悤悤潸蜡烛，飞香瑟瑟上阑干。怀人消尽岭头雪，伴鹤争弹贡子冠。明日江南逢驿使，一枝寄与报平安。
自题梅花册四首（二零一一年杭州作） 其一	[当代] 金鉴才	良宵无价月无赊，又写临窗一树斜。十载行吟都好梦，几番病酒思清茶。怜香不扫重重砌，投暮何妨处处家。谁识济时祖洲草，犬履事迹未堪嘉。
自题长松息羽图（二零一零年杭州作）	[当代] 金鉴才	梦里依稀乐事多，青冥漠漠渡星河。閒情有寄须高格，别恨无端待细磨。眼底崇山为我静，樽中残月奈愁何。会当奋起开羽翼，一击空明北海波。
题卢坤峰草书洛神赋卷尾（二零一零年杭州作）	[当代] 金鉴才	无边风月出清新，谁识当时洛水神。泽畔今犹悲逐客，桃源曾得避强秦。调高不厌文章老，趣淡何如笔砚亲。一卷龙蛇知有寄，南楼灯火旧吟身。
自题画菊（二零一零年杭州作）	[当代] 金鉴才	池上风来起夜凉，秋天漠漠月昏黄。东篱菊老贤人酒，南浦云留烟水乡。常恨此身同鹭鹤，可怜两鬓任星霜。重阳更赋登高意，似旧花簪满额香。
题刘远山放鹤亭图（二零零八年杭州作）	[当代] 金鉴才	鹤去人归台已空，湖山何处觅仙踪。平波一色苍烟外，斜棹数声落照中。风雪当年隐高士，冰轮今夕忆孤鸿。登临不负秋天阔，眼底江南落木红。
无题（二零零九年杭州作）	[当代] 金鉴才	镜中相对渐华颠，心远山深不计年。蠹笔今闻栖幕燕，蛮笺曾许泣啼鹃。张融拙有惊人句，臣朔贫无买酒钱。惆怅临风倚栏处，青萝漙露画春烟。
自题墨竹图（二零零八年杭州作）	[当代] 金鉴才	淇园谁植露中枝，影落沧波有所思。江上纶竿高士钓，庭前竹马小儿骑。到阶暮色重重积，穿户斜光寂寂移。莫道已临天尺五，潇湘风雨不胜悲。
自题画梅（二零零八年杭州作）	[当代] 金鉴才	野梅如雪缀寒条，梦断孤山月已凋。锦色千重应物累，春愁一点许君消。贪泉穿石真迷眼，细柳经风竟折腰。不觉只今林下客，青毡自拥话前朝。
自题梅花册（二零零七年杭州作）	[当代] 金鉴才	看烧高烛照秋霜，乍罢青琴听漏长。帘外西风催竹箭，波心夜雨泣莲房。十年豪气萧艾落，一抹流云几席凉。遥想当时香雪处，疏英无语笛声扬。
次韵题潘怡见齐云山居图卷（二零零七年北京作）	[当代] 金鉴才	此是登天第几峰，乱云相逐缈难踪。生涯一刻成惊梦，绝壑千寻襟好风。觅句犹欣豪气在，到山翻觉壮图空。等閒赚得功夫醉，看遣金人出汉宫。
雨夜京师与诸生论书（二零零七年北京作）	[当代] 金鉴才	清新潇洒出无穷，谁是兰亭不二雄。座上秋风振柯竹，庭前木叶泣丝桐。隔帘寒雨萧萧碧，听漏孤灯寂寂红。莫说屠龙真有术，苇间露冷宿征鸿。
湖州琴箫雅集席上步吴战垒韵（二零零四年湖州作）	[当代] 金鉴才	霜红泉碧映晴光，鱼贯客来度画廊。三叠阳关翻旧谱，九霄环佩看新张。怒龙挥斥洞庭水，乳燕呢喃玳瑁梁。忽听一声飞柯竹，乘鸾人又立华堂。
自题墨梅册五首（二零零四年杭州作） 其五	[当代] 金鉴才	年年辛苦报春光，不待东风作主张。绿萼犹湿金茎露，烟枝曾拂御炉香。冻云漠漠碍寒蝶，团玉纷纷过女墙。短棹声柔波縠起，独吟人在水中央。
自题墨梅册五首（二零零四年杭州作） 其四	[当代] 金鉴才	风林花影月朦胧，生觉骚人语未工。栽处恰当临水意，开时曾借落霞功。一枝飞出君真健，三径思归我亦翁。却忆骑驴孟夫子，赤城遥隔转孤篷。
自题墨梅册五首（二零零四年杭州作） 其三	[当代] 金鉴才	影疏香暗别多时，道上何人寄折枝。月暗山中新雨歇，云生壑底晓星迟。樵夫归去应先觉，骚客高眠竟未知。若待明朝乘暮雪，花前犹有酒催诗。
自题墨梅册五首（二零零四年杭州作） 其二	[当代] 金鉴才	流年到底忆模糊，消受春光玉一壶。老去灵根馀斧斫，觉来蝶影梦罗浮。南枝触面香犹细，飞盖妨花兴已孤。记得琼林中酒日，漫天风雪忆江湖。
自题墨梅册五首（二零零四年杭州作） 其一	[当代] 金鉴才	中庭如水镜天开，疑是东坡乘月来。乱树斜倾千斛玉，荒台立破几重苔。春风陌上拂还去，仙鹤云中唤不回。若得閒人吾汝约，五更残漏莫相催。
自题具区山水图卷（二零零四年杭州作）	[当代] 金鉴才	笠泽茫茫入大荒，临风消得酒千觞。山连五越文星聚，水接三吴利涉忙。西子扁舟无觅处，孟郎寒袂动愁肠。茅庵欲结清佳地，莫问他乡是故乡。
自题云仙乡图卷（二零零四年杭州作）	[当代] 金鉴才	山居未计岁时长，露似真珠月似霜。野菊无心依旧径，白云随意卧仙乡。谢公屐齿苍苔古，陶令文章玉簟凉。记得避秦归隐日，泉流犹带落花香。
壬午岁末大雪自题画墨梅卷二首（二零零三年杭州作） 其二	[当代] 金鉴才	昨宵风雪绽梅花，影入孤山处士家。旧月楼头閒放鹤，香车道上暮栖鸦。江湖已远扁舟兴，诗酒何妨白发加。料得明年春又雨，拥炉与客试新茶。
八月廿九夜梦起怀扬儿（二零零二年杭州作）	[当代] 金鉴才	渡越重洋惜影孤，相思应又到西湖。廿年立尽程门雪，三世期还合浦珠。炼石补天都本事，弯弓射日要功夫。须知燕士金台上，一策犹能定四隅。
壬午岁末大雪自题画墨梅卷二首（二零零三年杭州作） 其一	[当代] 金鉴才	乱红飞影掠湖天，约得梅花不放船。囊底新诗因酒误，鬓间白发作春延。勤能补拙终虚语，乐到忘忧是好年。何必当窗寻月色，暗香盈室拥高眠。
重游千岛湖感事（二零零二年建德作）	[当代] 金鉴才	新安江上出平湖，客涌如潮景不孤。鸥鸟试呼无只影，鱼凫欲住失丛芦。岗间乱屋残棋局，席上文禽作酒酺。闻有舟人发奇警，此中危若倒悬壶。
读海岳风华集感赠王翼奇毛谷风（二零零二年杭州作）	[当代] 金鉴才	惭愧频年享太平，不堪懒散说前盟。桐阴梦起漏声短，月鉴楼高桂影清。风好吟天鹏正举，浪多墨海舸难行。怀君最是空庭雨，似诉人间惜晚晴。
贺郭公仲选八十寿诞（一九九八年杭州作）	[当代] 金鉴才	闻道先生寿杖朝，群英满座乐相招。好持银汉中秋月，来趁钱塘子午潮。翰墨于今归白发，风云只合话前朝。眷恩此日应惭我，十载轮蹄铁渐消。
临右军帖题后（一九九八年杭州作）	[当代] 金鉴才	吮笔临池忆刻舟，开新袭古话难休。陈王顾洛元因梦，逸少写经不换牛。探海明珠人寂寂，压堤歌舞夜悠悠。料知更作经年别，难得钢如绕指柔。
五云山坐雨（一九九八年杭州作）	[当代] 金鉴才	五云山色碧苍苍，小坐楼边味亦长。正借天头书警句，任教雨脚管春光。禽栖渐入邯郸梦，竹长时过薜荔墙。岭上人家知最乐，群披蓑笠护花忙。
生日述怀示儿	[当代] 金鉴才	知命年过又五年，蹇驴强自著先鞭。饥多不觉回肠瘦，聚少犹誇一室全。陶令赋閒歌采菊，瓜侯本色未耕田。何时一杖真归去，北牖凉风拂素弦。
秋日登高（一九九七年杭州作）	[当代] 金鉴才	竹里寒声听渐柔，江城风物正清秋。飞霜瑟瑟盈篱菊，野水苍苍慢白头。乐极如温南柯梦，情多却惹子山愁。何时扫却浮云尽，眼底名山看不休。
戊寅元日携儿辈登高	[当代] 金鉴才	岭头霁雪鉴晴光，爆竹桃符拥此乡。反正十年还旧俗，相思九曲动愁肠。平生功业茅芦在，何事春风著作长。欲问堂前贤子弟，谁持剑气照秋霜。
过转塘许生洪流书斋（一九九六年杭州作）	[当代] 金鉴才	碧水西来入砚塘，经书慵写意茫茫。惠风努力催田麦，暮雨殷勤灌海棠。开卷恍成三代隔，操翰又作一年忙。扑帘柳絮颠狂甚，远近高低自主张。
赠蓝奋深圳（一九九五年杭州作）	[当代] 金鉴才	江南投老一书生，踪迹鹏城小有名。吟咏犹堪恋邸梦，丹青何足树家声。风前蓬雀纷纷舞，雨后孤山寂寂行。却喜海涯蓝奋子，频传鱼雁作逢迎。
自题画兰（一九九五年杭州作）	[当代] 金鉴才	柔毫弱纸墨残研，捡点芳心幻若烟。风好莫惭草为伍，雨狂相慰棘同眠。岚光漠漠隐云鹤，溪曲声声泣杜鹃。客醉囊空呼酒去，庭中满地有苔钱。
同日又赴观夜潮用前韵（一九九四年海宁作）	[当代] 金鉴才	夜气茫茫拨不开，万人凝息听轻雷。光吞一路崩星落，黑拥千峰扑面来。搅撼鱼龙归逝水，澄清江海入吟杯。涛声枕上归犹作，知是西山揽月回。
自题画梅（一九九四年杭州作）	[当代] 金鉴才	仙姿铁骨月同修，抱定冰心不自由。销尽浮香绕曲岸，载来疏影入孤舟。水深鹤屿人难到，诗合琴心句可留。懒散而今君莫怪，漫山风雪未堪谋。
甲戌八月初三日海宁观潮（一九九四年海宁作）	[当代] 金鉴才	海际滔滔排雪来，怒云入水化狂雷。曾分禹域开天地，又拔连营聚甲盔。辇路荡平塘筑古，桑田倾覆垦围颓。压堤无数少年子，敢向潮头踏浪回。
自编作品集成因题（一九九三年杭州作）	[当代] 金鉴才	四卷新编作寿觞，惯将翰墨记流光。楼船巴峡吟兴好，雷雨断桥草法狂。趁醉忘形驰画笔，得閒游戏凿图章。行年五十声名贱，动辄劳人话短长。
游永嘉楠溪江（一九九一年永嘉作）	[当代] 金鉴才	江面无波碧玉光，清流宛转出蛮荒。滩林一抹晴岚邈，野竹千竿怒气长。影压青山逢旧雨，风凋草木见红霜。何当笔蘸楠溪水，腕底龙蛇驱欲狂。
过岳王墓（一九九零年杭州作）	[当代] 金鉴才	岳王墓草碧纷披，誉毁英雄各有时。南渡百年无上策，中分一局定残棋。势颓终觉头颅贱，恨极还留白铁悲。功过千秋谁判问，映墙花柳影离离。
题吴山明笑弥勒图（一九八九年杭州作）	[当代] 金鉴才	开口慈颜笑若痴，几曾佛法悟禅机。真能坦荡示天下，何必殷勤著布衣。手把珠丸蒲影小，风翻贝叶蝶烟飞。直宜满腹空无物，生长人间没是非。
读朱曼倬早岁诗稿戏题（一九八九年杭州作）	[当代] 金鉴才	东南坐定话形胜，一片鹰翎指日升。千古英雄看聚散，八方风雨作呼应。水生明月知何处，人上高楼又几层。莫使香销红袖冷，儒冠空对读书灯。
还湖山楼即兴	[当代] 金鉴才	青春作伴到西湖，漫说今吾即故吾。老去冯唐悲白发，何来阮籍哭穷途。一庭玉树晴光泼，满地苔钱履迹疏。此处应无尘俗事，清风好护箧中书。
园西湖畔散步杂诗 其三	[当代] 林英男	骧首还参柏子禅，何须镜里采青莲。西来赘语尘尘障，半世空磨马祖砖。
园西湖畔散步杂诗 其二	[当代] 林英男	林下聊将柏子埋，回头野芋已成灾。西园湖水滋遗孑，东圃竹花犹未开。
园西湖畔散步杂诗 其一	[当代] 林英男	古柏荣枯又一轮，池塘青草四时春。何期堰塞能通海，前度珠江活水堙。
回乡感赋寄行素兄 其七	[当代] 林英男	邹鲁曾经到海湄，骚魂九死见诗痴。应惊幽抱嚣尘外，桑户黄花懒结篱。
回乡感赋寄行素兄 其八	[当代] 林英男	斑驳丹黄暗自伤，寥寥斗字索枯肠。冥鸿匿笑笼中雁，歌哭无端怨鹤长。
回乡感赋寄行素兄 其六	[当代] 林英男	君诗清丽泛流觞，悱恻醰醰九折肠。游刃砉然惊裂帛，书生破楚羡张良。
回乡感赋寄行素兄 其四	[当代] 林英男	云雷鹤讯雨潇潇，地动秋山枯井摇。为悔他年桑下宿，追魂已过奈何桥。
回乡感赋寄行素兄 其五	[当代] 林英男	沈沈鼓点破渔阳，卌载渊渊伴我狂。忍学驴鸣送谐友，料将幼妇戏阎王。
回乡感赋寄行素兄 其三	[当代] 林英男	安魂雾豹隽文章，对泣牛衣万古香。遗世听松终抱璞，岐山梦托楚山阳。
回乡感赋寄行素兄 其二	[当代] 林英男	与君濡呴晓星阑，神自凄惶鼻自酸。弃养摧花十年事，疏狂世外醉难安。
回乡感赋寄行素兄 其一	[当代] 林英男	连宵霜雨惹逃禅，郁郁三荆色已阑。梦里荒郊数楹屋，困眠晒腹又饥餐。
赞揭阳学院筹办大赛颁奖会李汉潮谢若秋诸教授	[当代] 林英男	默默绸缪借箸忙，尘劳累月入秋凉。孜孜祗为酬风义，汲汲从来关栋梁。孔圣宫中施顶礼，双峰殿下托心香。先行粮草入营未？起看楼头却月黄。
贵雅杯第三届国诗大赛颁奖会感赋用丘仓海游揭阳韵自况	[当代] 林英男	叶落家山怯怯行，东流日月伴江声。旧裘尘暗今逋客，新命诗盟汉故城。鸡肋尊前思问韵，犬儒劫后厌言兵。霜星三转句萌绿，润我心田唤笔耕。
榕江四首 其四	[当代] 林英男	遁迹江湖竟读书，笈中片纸已秦馀。难成胯下楚王剑，敢有潮头白马车？四代风烟云与水，三生灵肉掌耶鱼。双峰古佛应讥我，近死疑狐首故墟。
榕江四首 其二	[当代] 林英男	故江风雨送癫狂，中酒何堪万里长。归去来兮唯散骨，行藏隐者尽他乡。望中犀角无还有，雾里豹文寒未香。一棹云烟终是客，扶轮大雅作栖惶。
榕江四首 其三	[当代] 林英男	远浦馀晖蔚落霞，楼台侍母忆韶华。身臞犹有三更梦，秋老难随八月槎。封鲊灵根长种玉，和熊薪火可传家。移炉扫叶松风起，榕水何年堪煮茶？
榕江四首 其一	[当代] 林英男	水瑟苍凉六十春，依稀难辨旧潮痕。浔间少日乌头约，云里天涯暗柳村。却去街谈成浪子，归来海客似贫髡。祗今萧艾埋三径，血色残阳醉九阍。
贺四川省诗学会成立并呈杨启宇先生	[当代] 林英男	自古西川骚客多，蛊虫唼佞又如何？草堂作鉴鸣齐鸟，锦里分茶振鲁戈。消渴茂陵倾盖聚，饮冰金顶问天呵。起衰文脉今犹在，一卷檄书驱鳄鼍。
康乐园散步偶记	[当代] 林英男	残驽伏枥秣青刍，烟树篁边寄客庐。宿世宁为丹顶鹤，平生总信白头乌。山重夕照啼鹃老，酒醒云开梦蝶孤。独喜北门歌舞歇，江声万里幻浮桴。
失题	[当代] 林英男	大雅凌迟道未孤，敢闻玉女笑投壶。吟痕渍泪声难振，砾石磨磷器不觚。几代侏儒成饱鬼，半坡汗血已庸奴。苍茫夜梦厓山下，十万浮沉有我躯。
甲午潮州会议承社成立游汛洲岛泛舟海上即景感赋	[当代] 林英男	飞来鸥侣伫银沙，寂寞鱼龙伴客槎。境似厓山留断壁，云如秦痔幻香车。半生泛海焦桐朽，后死扶轮雅道赊。豁荡风襟何所寄，岩岩叠石倚天斜。
岁末答客问	[当代] 林英男	寡兄怜我此生愚，唯学屠龙种大瓠。遗烈难驱五穷鬼，流风祗剩一冰壶。红尘雷奋梅犹病，老树霜凋蘖未枯。洗月描云岂传恨，尸居偃蹇负蘧庐。
读承社首次社课《潮州立社有作》	[当代] 林英男	不废江河万古流，金声一掷下潮州。文章能逐千年鳄，襟宇长修百尺楼。无复衰翁鸣阮啸，且依沉陆听秦讴。闰秋难得霜肝暖，易姓溪山堪壮游。
重阳前五日寄明一道人	[当代] 林英男	宿世萧魂走一遭，罡风带雨换新桃。还林恶木空三匝，唳鹤霜天没九皋。周庙口缄难抵掌，重阳语涩怯题糕。烟云满纸留泥爪，指上平沙落雁翱。
重阳与持社诸子游金陵怀古	[当代] 林英男	紫金依旧郁峥嵘，欲究天人上石城。虎势山光浮渺莽，江形龙影入空明。沙沈铁索魂安在，雁渡瓜州斗已倾。信有丛中纳肝鬼，卧听流水六朝声。
家慈九三高龄住院手术后不孝男病榻前作	[当代] 林英男	床前未觉晓星残，不解带衣祈大安。寸愿期颐萱室健，三巡蓝尾燕歌阑。南华姑妄齐生死，双鲤诚惶出暖寒。榕水悠悠慈母泪，秋声戚戚伴沉鼾。
读杜工部秋兴八首	[当代] 林英男	鸾鸣石籀史留痕，颢气包荒八极吞。巫峡三声家国泪，厓山十万汉唐魂。百年岂止氓披发，大雅何堪藕断根。寂寞鱼龙今讵在，河枯血涩哭轩辕。
梦回凤凰山品茶	[当代] 林英男	飘举荒岚落粤东，岩间鸟嘴破溟濛。天池崛立为汤盎，乌岽趋来作茗翁。二叶一芽尘海表，三才六合玉瓯中。千杯洗净凡胎气，始信茶林有霸雄。
答郑力君	[当代] 林英男	髫年饥馑患终身，散骨支离敢效颦？莫叹成名皆竖子，奈何为贼本佳人。流澌总化春潮去，断岸难填吾辈湮。正朔辛盘方草草，聆君一语长精神。
甲午年将至读梦芙兄百年诗词论著感怀	[当代] 林英男	大雅扶轮气郁渊，波翻麦莠野绵绵。双周甲子沧桑世，两戒河山瘴雾天。问耻几朝堪戬谷，膏身九死付倭愆。凄吟更在胡风后，鹑网雁音溅血篇。
冬至感怀	[当代] 林英男	阳生霜后瘴难收，蒿目黄尘安苟求？封壁先人姓皆伏，凿楹后死卷还留。行行感往三生梦，侃侃怀来万古愁。弥勒应知前世执，不讥早茗笑扶头。
临屏次韵和凌天明兄《秋心》	[当代] 林英男	落木千山鸟尽藏，萧疏豹雾自暄凉。沧桑海渎沙流宕，轇轕烟云影澹茫。世味翕然成腐鼠，霜星惨懔渡红羊。硁硁鄙磬知深浅，雨雪霏霏问楚狂。
答谢乡贤谢玉辉先生贶诗	[当代] 林英男	温诗忍读蓼莪篇，刮骨锥心苦问天。愧我道中如陌路，羡君林下醉先贤。披星陟岵千回梦，运甓无端三十年。雨润涸鱼恩未报，且将涩泪付涓泉。
重游揭阳学宫	[当代] 林英男	天水南安有此庠，千年肃穆瓦流光。归来挥泪泮池水，去鹤唳云华表霜。雾敛犹惊辕向北，虱悬不觉鸟皆亡。一门狷介宁容世，尽是他乡无故乡。
枫美吟	[当代] 林英男	绵峦至此莽轮囷，睨顾玄朱狮象蹲。幅辏云樯襟古港，沉潜海气聚津门。南湖骏烈基开祖，东里家声子胤孙。桑浦龙骧垂后壁，淳风古道祗今存。
病足登韩山谒韩文公祠	[当代] 林英男	艰辛百丈蹇临天，回首蓝关雪满肩。此处江山曾易姓，何年笔架又承椽。蒸云卜木科前幻，灼地攀枝指日燃。莫问鳄溪犹食影，潮平岸阔野芊绵。
醉后赠林学兄德崇君	[当代] 林英男	盲瞽难知鲁仲连，口黄岂识帝为鹃。懒残已近三遗矢，悲悯由来八万年。未作两洋鱼腹鬼，聊赢一斗杖头钱。江干醉卧青衣湿，指顾迷津犹字天。
临屏答谢或之君赠诗	[当代] 林英男	吐丝自茧已真愚，破网天寒蝶梦孤。贾岛何年犹作佛，郗家此世尽为奴。感君尚老颜当怍，怜我支床骨未酥。墨染浮云焉足道，听雷虚霩笑投壶。
孔诞定为教师节感赋	[当代] 林英男	铜尸立卧各风流，炼狱生天老孔丘。雨湿离魂孤雁冢，飙摇旧梦两楹忧。裁衣无尺悲优孟，临鉴欹冠笑沐猴。百载伊川披发祭，可怜至圣九州游。
颂寅公诗过先生故居	[当代] 林英男	辩亡曹社梦痕赊，荆棘铜驼彻暮笳。马角乌头非幻影，元蹄宋戟未沈沙。坑灰遍地无声处，风雨孤灯廿载家。昔日牛衣为谁隐，忍听衮衮说坑瓜。
次韵答谢郑力兄赠诗	[当代] 林英男	曾闻鹤语说尧年，尺五扪箕漏杞天。放逐唯关心绁狱，自由岂溺世昏眠。朱腥泥血醮龟钮，鸱嚇云浮薄暮烟。扫叶盈筐风欲起，一杯小米可逃禅。
癸巳清明夜梦长兄晨寤志之	[当代] 林英男	梦越沧桑意怆然，平明霏雨隐春鹃。魂来窅翳颜依故，弟折垂条鬓已宣。粝食无忧馀一死，霜毫似剑擪皆圆。铁肝莫问由谁铸，耽世形枯字也颠。
粤秀山暮寻越王台	[当代] 林英男	峰岚应识越王台，渡我蟠岗觅霸才。大颡英雄花作絮，秋风玉垒迹成埃。曾襟碧练三江水，总负丹心一寸灰。西海孤桑红尽落，举头疑是木棉开。
广州电视塔登临感赋	[当代] 林英男	电色光声柳眼娇，细腰楚野见扶摇。郁蒸底涌阴霾起，惨澹空悬白日飘。临地难寻江入海，慕仙敢冀霓为桥。九阍咫尺凭谁叩，虎豹盘桓宇寂寥。
梦寤	[当代] 林英男	欲泻琼瑰警枕偏，春江蝶影入何年？起看被丽飙云罨，已摄喑噫霜杪蝉。绀帛摩蟾频闭眼，青霾洗夜自生烟。晓星销尽凭栏处，策策疏桐一鹭骞。
己丑先长兄忌日遥祭叠韵 其二	[当代] 林英男	南冠几度挚华年，文网长罹更问天。笔震闽山憎达命，气吞东海小牛躔。空闻阿鼻存铮骨，却作精禽俯浩烟。但听灵钟鸣劫后，铜山漫舞尽灰钱。
己丑清明家祭三首 其二 母系	[当代] 林英男	依稀榕水旧潮痕，不肖来兮胄外孙。四壁苔侵雄鬼屋，三生幸伺屈湘魂。慎终长涌天涯泪，追远每思身教恩。惶恐滩头霞浴血，一门浩气动乾坤。
己丑先长兄忌日遥祭叠韵 其一	[当代] 林英男	血染衣冠卅九年，金波泻泪夕阳天。鸱夷未裹沙场骨，宿野曾悛星斗躔。大错还熔千县铁，厉魂岂化一坨烟？朅来自是餐琼露，浇土焚诗代纸钱。
己丑清明家祭三首 其一 父系	[当代] 林英男	霜毫屡掷泪涟涟，素帛茫茫托杜鹃。灵木摇吟枯树赋，简诗痛刮蓼莪篇。浮生所学屠龙术，浪子何堪继绝肩。家祭无花唯木石，西山衔罄且襄填。
己丑清明野祭	[当代] 林英男	红棉剺面柳垂枝，忍顾流尘草掩碑。鹦聒千言从一口，酒醒半夜竟无诗。几经劫火谁啼血？九死游魂我作尸。雨漏云筛天奠寂，春鹃声咽泣灵时。
辛巳立秋始编纂先父遗稿和泪校读常泣不成声恸极而歌 其三	[当代] 林英男	生离半世懵严身，死别无缘问鬼神。滴血唯因儿泪尽，抄诗岂为父名申？艰难窘病犹怜我，冷暖汤茶未侍亲。明月何时窥地府，同垂对影苦吟人？
辛巳立秋始编纂先父遗稿和泪校读常泣不成声恸极而歌 其二	[当代] 林英男	更残又听伍潮驰，始恨疏狂不学诗。叩石难明三世业，知书已误一门痴。吟笺点点添新泪，遗阕声声动宿悲。安得冥村圆晓梦，平平仄仄授癫儿？
辛巳立秋始编纂先父遗稿和泪校读常泣不成声恸极而歌 其一	[当代] 林英男	廿载封存未忍开，天风海雨酹泉台。埋君血泪安君骨，泣我孤魂裂我胎。身后空留三尺剑，灵前愧对五车才。诗潮卷地飞沧浪，纸上珠玑箧底来。
忆春荒二首 其二	[当代] 林英男	空街蘖草当时发，袅袅炊烟几缕收。鬼唱磷荧千点漆，星沈野黑一江愁。雷欺漏屋惊饥鼠，节逼春耕卧病牛。暮薄危堤荒寨矮，归巢稚丐聚桥头。
庚辰端午步唐刘禹锡《酬乐天扬州初逢席上见赠》韵	[当代] 林英男	闽山粤水凄凉地，一脉藤瓜尽苦身。夏雪浮生都是泪，孽孤来世不为人。轮回五道同消暑，炼狱三山共赏春。溘气馀温成永诀，半时命债问诸神。
忆春荒二首 其一	[当代] 林英男	流年运转至休囚，户落平原叶正秋。摩顶淩风趋跣足，挑肩沐雨喘鹅喉。清明三月茹薇蕨，病馑无辜堕洫沟。邻里举家逃饿罪，焚琴煮鹤葬同抔。
辛巳仲秋回揭阳二首 其二 登岐山	[当代] 林英男	坐顶浮屠笑朔风，葫芦玉带挟垂虹。双溪皓月分飞镜，一水风烟匿钓踪。晓角于今呼太白，谯楼自古望韩翁。当挥雾瘴三千里，极目江流入海空。
辛巳仲秋回揭阳二首 其一 晓梦	[当代] 林英男	石非五色堕巉岩，槐下三公著布衫。喔喔天鸡皆叫月，迢迢银汉独归帆。支离病骨腰先折，周庙金身口已缄。潮落江声侵晓梦，烟波渺渺问仙凡。
辛巳寒露留别巫山二首 其二	[当代] 林英男	雾失荒台万壑藏，朝云庙宇迹茫茫。猿吟潭底孤轮白，壁印江心对影苍。自笑一声崩古雪，鸦鸣千点逐残阳。听风海啸三山外，蜀水萧萧送客樯。
辛巳寒露留别巫山二首 其一	[当代] 林英男	游魂一夜醉高丘，酒尽春归类楚囚。雨霁云扬穹似海，台空阻断陆如洲。宵深月落沈青眼，梦觉风萧已白头。涯下浮槎横野渡，大江今日向东流。
十年暹罗旅居壬午腊月归棹广州	[当代] 林英男	卖刀鬻马别番畿，瘴滞湄江草木腓。故国无家三窟破，霜天万里一鸿归。四千流日十年梦，半百知天卌九非。撒手悬崖谁反顾，人睛青白尽珠玑。
赞梅博主为七八级开博	[当代] 林英男	一缕冰魂在玉罍，毫端尘净写疏梅。芳心庾岭撩南北，断梦征鸿掠去回。瘦骨淩空横影舞，暗香破腊漫天来。纷繁履印无痕迹，踏雪寻踪鬓已灰。
『同学三十年』纪念诗会	[当代] 林英男	班马萧萧康乐鸣，依依挥手紫蹄轻。半生缘结千杯酒，两届春风卅载情。面壁四年端砚重，出门一笑大江横。诗盟犹记中山训，经雨梧桐老凤声。
同二八居士《自嘲》韵	[当代] 林英男	大患此身留此头，鸥盟播网岂沧洲？说瓜种豆非乡愿，隐豹端居耻自由。纸上珠玑空富贵，水中花月枉沉浮。何堪豪饮孟婆水，祗道天凉好个秋。
和二八兄《谭嗣同：天地雄心》 其二	[当代] 林英男	蓬莱清浅见虬虹，但叩苍冥问鬼雄。灯下骷髅谁一剑，土中碧血岂三空？阅枯孽海知魑魅，未彻悲歌换羽宫。干戚舞残天地暗，剩将五岳塞胸中。
和二八兄《谭嗣同：天地雄心》 其一	[当代] 林英男	百年痛哭复生公，九死难醒黔首瞢。永夜沈沈皆大盗，繁星浩浩几英雄？头颅一掷铜墙壁，泰岳千寻风雨中。青史巍巍剩肩膀，血扬刀口万山红。
酬谢并答二八居士	[当代] 林英男	天生两劫自天消，拗体岩岩崛海潮。义涌八门惊倦客，霖甘五柳展芭蕉。清商裂笛枯泉滴，破律黄钟块垒浇。再拜珠涯三老日，波翻蟹眼听松萧。
步陈寅恪先生《七月七日蒙自作》韵	[当代] 林英男	孤注江山宿数多，斗移海涸又如何？神州场负盲翁鼓，柳传魂销麦秀歌。野火愁根烟惨淡，井绳蛇影岁蹉跎。一腔馀血宁空剖，铁节雨中天砺磨。
过陈寅恪先生故居二首 其二	[当代] 林英男	独对斜阳四海孤，天人浩际在幽庐。潜龙早悔寒潭浅，隐豹还忧肉眼枯。击筑无人歌酒市，焚书半世哭鸿儒。坑灰漫卷曾埋骨，过客至今闻鹧鸪。
过陈寅恪先生故居二首 其一	[当代] 林英男	莽莽苍苍孤馆吞，斜阳血色近黄昏。唐宫春藻浮萝壁，汉阙残云入桂轩。玉径盲翁留鹤履，缁衣瘦影伫乾坤。临风四海空楼闭，过客难开是此门。
耶诞节答友人	[当代] 林英男	朅来不见水西流，宿莽心摧已断头。问壁参禅通地狱，疑狐未死首荒丘。三生幸遇千年劫，万业终钳一寸喉。安得刑天脐作口，不教代代喘吴牛。
自剖	[当代] 林英男	无脑无肠尤冷血，有时有泪但迂儒。当垆一掌相如裤，蹈海三迷朱范湖。聊剩刳肝留雁迹，闲闻鸣鹿荡姑苏。奈何铅剑诛心贼，肩上头颅有亦无。
渔家	[当代] 林英男	蓝田种玉未抽芽，一点萍踪任海涯。忝累讲堂邻马队，何能仙令采丹砂。江东旧义伧僧陋，岭北新枝春信赊。犊鼻当垆谁买醉？五湖烟重泛浮家。
致辛磊兄	[当代] 林英男	磊磊君诗铁骨寒，高怀古道可披肝。十年寂寂淘书海，三卷煌煌夺桂冠。玉树终当祛病叶，閒云无意触危峦。祗缘汗血能千里，九转全凭一寸丹。
读义山诗随感	[当代] 林英男	春伤丽骨隐诗题，顽艳苍凉李玉溪。弱水半沉烟半夜，夕阳无限月无梯。聆音红叶敲霜井，对影青楼幻酒旗。终古华亭闻唳鹤，于今腊炬照当时。
秋雨夜戏答十六兄	[当代] 林英男	络纬声喑蝉断嘶，霜天寥寂夜鸱啼。五车所赐秦王痔，八斗已归鸾凤池。莫莫藟回争匝路，萧萧柳舞惜非时。未开混沌无天倚，大象元枢自是诗。
宿锦石岩寺	[当代] 李达	丹崖赭壁雨初收，飞瀑千寻白练净。半天凿出石窟寺，树掩红栏翠相映。梦觉关款蜂房开，喷玉泉揭珠帘迸。暮投锦石洞天宿，僧毡已拂粗粝硬。洞外玉龙犹未奇，洞中老蛟欲翔泳。四时鳞鬣穷怪变，七襄杼轴徒争竞。夜深不寐坐脩廊，联句犹能遣馀兴。乌云未散月半出，影落梧桐挂明镜。锦江浊流污不得，春草蛙鸣声自盛。却笑人间一癖王，于有佛处犹不敬。
游百丈瀑呈大通师	[当代] 李达	朝游林坑坑水急，凛如飞雪沸如煮。暮宿沙头小院空，卧闻屋瓦鸣溪雨。晓来扫却放澄霁，崖树时逢细瀑吐。陶公洞天未暇寻，又见洪泉百丈舞。山神不嗔来已数，水伯有知曾著语。昔逢枯旱泫微流，今日壮观嗟未睹。真珠捣碎如齑粉，万斛一时倾水府。烟漫云蒸湿我衣，潭上亭前此何所。仙露百弓洒草木，长风十里摐金鼓。大通先生京国客，来向山中洗尘土。携我来游容我狂，依然杯酒如初聚。更踏十二峰头去，处处白练飞今古。
甲午仲冬陈丈成昌招饮南塘分韵得上	[当代] 李达	南郭门外碧水漾，玉阑干前缆画舫。雨霁雄虹跨石桥，风生宝镜翻锦浪。笑登洲渚倚层阁，醉把杯觞对叠嶂。坛坫经年久寂寥，江湖结社又詶唱。一时功利须弃捐，万古胸襟宜放旷。杨雄奇字仍俗学，老卢伽陁乃禅匠。鯈鱼知乐到濠梁，鸥鸟寻盟来海上。已觉诸公佳句外，瓦砾击竹笑相向。
杂诗	[当代] 李达	昨夜山中回，万事皆不理。四肢如风痹，骨节安得起。中心如眢井，蔓草缠其里。日中尚谈笑，何得遽如此？忆从山中来，篁竹围靡靡。萤火湿泥沼，候虫泣蓬藟。以其境过清，所遇有山鬼。势运既见衰，嘲弄遂不止。闻道光相照，此物辄远徙。当时掌中灯，岂亦不足恃？或者本无事，漠然相终始。见灯故怒嗔，对我偏疾视。此事既杳冥，此理谁能揆？夜梦转颠倒，多见儿时喜。
答咏馨见寄	[当代] 李达	疑义固未析，因疑我得病。穷居能学道，莫吊须相庆。
壬辰元月初二日与莼客天吴乐堂雪中游剡县大佛寺	[当代] 李达	剡中嶀嵊绝胜外，刮眼又见石城山。石窗石梁绕南北，天姥东对青崖閒。奇肱飞车似叟閤，百丈翠壁开光颜。未死先升兜率院，拟听地论镌我顽。治生不谐阙供养，瞿昙面黄蜡梅斑。姑藉此花献我佛，暗香雪里穿禅关。永和以来诸菩萨，多将半面留人间。惟此不敧亦不坏，绀目流转生民艰。齐梁栋宇昔丹雘，支竺讲席今榛菅。二三子皆好古者，长歔短叹宁能还？
晓起见咏馨来信有作	[当代] 李达	吾乡亦云大，人物亦云冗。而我归丘园，惟以书自拥。人皆好丝麻，菅蒯肯轻重？人皆好鼎鼐，康瓠但惭悚。不足令诸公，视警而听耸。自叹所抱陋，大本见臃肿。吾其耳聋欤，众论徒汹汹。吾其目盲欤，文章徒种种。冯公爱我者，书来荷光宠。忽如得良医，眼明耳不壅。醒时既如此，梦亦继跟踵。前岁未相识，论诗贾馀勇。自别广陵后，神游无梏拲。接闾而连阎，常如足病尰。阻海而负山，常如袂相捧。交谊近而失，不如远而巩。
杂诗二首 其二	[当代] 李达	园中银杏树，栽自我移居。初栽儿未诞，儿今已读书。中间久未见，霅溪淹清渠。幸有尔枝叶，日日庇吾庐。见我父与母，朝出驱其车。暮接吾儿归，念之辄长歔。及我归来日，萧骚鬓发疏。见我寒牖下，俛首勘蠹鱼。惊我忽延颈，摵摵鸣天墟。岁阑万叶黄，风吹满前除。
杂诗二首 其一	[当代] 李达	暮从密林过，林老数百年。风烟恒自起，况当暮雨天？天晴暮霭绕，暮鸟归翩翩。啾唧千百众，聒耳亦可怜。欲即不敢即，况乃久迁延？地上鸟粪满，又惧著吾颠。尝闻古老言，著者其运偏。嗟我未尝著，穷年遭熬煎。栖栖九州内，回首多罪愆。虽著不过此，俯仰暮林前。
学书兼呈静玄	[当代] 李达	余昔学诗时，未通其关楗。达旦求厥义，譬如蚕缚茧。胸鬲渐迷闷，精神弊蹇浅。头疾作无时，至今不能遣。尝闻后山翁，书画益不鲜。自叹老垂垂，讵言岁月缅？余谓后山贤，此见碍而褊。捉笔但挥之，工拙谁复辨？不为其能卖，不为名能显。能将自作诗，云烟书之蒇。又觉学书时，中心得安宴。专注于线条，神随线条转。如峻濑秋鸣，如枯条春展。遗世而独立，蝉蜕于淟涊。当昼如暮夜，处市如陉岘。昔时头疾痊，曾不待和扁。此时观外物，如以明镜搴。后山若知此，学之命将衍。后来岁月多，衰颜变婉娈。吾人凡庸物，俗虑挂件件。念佛虽云好，净域苦难践。坐禅虽云好，磨砖何其舛？书即吾辈禅，从此须黾勉。若能持之恒，谁云非善善？
道溥兄席上分韵得只字	[当代] 李达	欧公官居颍之尾，文宴所与何多士。刘吕王魏暨徐焦，聚星堂上慕七子。夷考其数今足矣，宫周奚冯两张李。假令犹在欣执鞭，陵轹前脩则非是。泰之西偏有湖焉，升其甗见一堂峙。又如颍上有西湖，平铺颇瓈光十里。主翁作吏得休沐，亦复携客游于此。杯觞谈笑继风流，江岫淮岑供平视。翁言大邑我何须，愿尹猿猱宰山水。再烦公等步玉趾，既见君子吾乐只。
次韵虎公见寄之作	[当代] 李达	鸟剪其羽翎，譬囚钳衣赭。昔老鹤万里，今尘埃野马。心未脱桁杨，求耕宽閒野。犹人欲出门，而扃其庐舍。倦壳食蛤蜊，汗漫游非假。皆由心放旷，寒江秋清泻。而我多所惑，所悲难取舍。所餐求玉馔，所居求云厦。所求苟不得，有甚吞炭哑。种种未勘破，岂异拘墟者？
庚寅正月初五日卢翼过予兄弟同游景山向晚驱车君子峰	[当代] 李达	卢生每见喜我语，对宅几时漳水清。孰若安巢雁行稳，徒随戴粒蚁群行。松风犹向俗耳作，夜雨忽催凡草生。俛仰宴游已陈迹，西山好趁夕阳明。
景山护国寺后园雅集呈瓯风诸子	[当代] 李达	一麾颜谢凭熊轓，元嘉此地开坫坛。黄金初铸贾岛佛，唐风直溯转庵潘。五峰先生鹤溪老，堂庑特大窥杜韩。逊学衣钵自山谷，三风继起翻波澜。朅来诸子力扛鼎，后园宴坐输肺肝。国初兵马变营垒，台殿佛大馀泥丸。断碑凫胫与续短，丹楹刻桷重脩完。老僧退院渠说法，见竹尊者森琅玕。及温如客席不煖，菟裘安得营岩峦。复随春色此瀹茗，禅喻诗学分蒲团。
岁暮将南旋先寄子戌	[当代] 李达	道怤未闻一宿觉，红日青山照寥廓。子戌亦昧徐班侯，大医王曾施大药。饶益众生僧俗同，缁耶素耶从所乐。山水淑气钟其人，吾邑迭见奇才作。自处要须第一流，辞章岂足为君学。众角虽多足一麟，鸷鸟累百亚一鹗。病癖曾荒十数年，闭门朋辈谢蒲博。众口讥嘲掩耳走，食贫渐欲羹藜藿。远游此日笑羁羸，归去岁寒仍寂寞。谁知佳句法如何，径须过江共杯杓。眼前炯诫我前车，况我文章调牛铎。酒阑有兴即游山，西堂之外环丘壑。
有草	[当代] 李达	有草有草名狗尾，秋枯半壁之坏墙。已垂寒雨折危脆，直指天衢见牢强。寒雀六七忽翔集，谁云无角头濈濈。仰噣其穟黄口儿，旋跃墙头俛噣粒。羡其将雏与我异，怜其衣褐与我同。四顾不待云罗至，有人作欬去无踪。
闻汝砺将赴长兴戏题三首 其三	[当代] 李达	仲父不弃苜蓿盘，汝从之学宜究宣。第一鴂舌谙夷语，句法它日吾亲传。
闻汝砺将赴长兴戏题三首 其二	[当代] 李达	三月不见纷归梦，持来又恐太好弄。鸟兽獝狘不受控，调护尤宜伍麟凤。
闻汝砺将赴长兴戏题三首 其一	[当代] 李达	紫兰牙茁璧无疵，学语曾教绝妙辞。王母明朝持汝至，咏鹅先诵骆丞诗。
詶天吴赤城山赠别兼寄金杜二公	[当代] 李达	吸罢古梅清淑气，风流雨散旋言归。拘程衣食苦不足，咫尺二老玄踪违。众人沟壑防饿死，有客不恤真忘机。收拾杖屦成独往，忘形履崄趫如飞。赤城正阻天台径，霞标雉堞云外磬。金堂玉室开幽扃，丹梯缭绕追散圣。虎公信有济胜具，已远木末屡回顾。乐堂与我差肩随，如驼痀偻如蚁步。更有小杜挈行囊，百级以下影烟树。卸却行囊众手传，此子始协寻山趣。登高山势伏蠵龟，龟背绿净天风吹。东西南北浑不辨，忽见隋塔凌云姿。辞山难舍鸾鹤侣，赠别固是我辈语。临行已约天气凉，更作胜游向孤屿。
楠溪石	[当代] 李达	董威辇饥作粮煮，皇初平富作羊唤。溪石变化不随心，惭非仙才自永叹。想见此石曾挐云，风日撄之楠溪岸。如今砺角小峥嵘，可以袖取供把玩。客藏佳石落梅妆，朝夕晤对玉妃粲。我来不遇宁非命，琭琭珞珞徒相乱。回看接翅鸡将雏，俯啄虫蚁尤烂漫。人生如此即适然，长歌应笑南山矸。
遣闷	[当代] 李达	夜归晨入几时已？所贵于士能直己。彼既不惜吾此行，布袜青鞋须料理。笋成密竹渐初夏，水润秃壁犹苍苔。竹堪扶老水堪饮，始悔轻出多嫌猜。
苍猊行并序	[当代] 李达	山僧城中乞食归，托钵曳履还初地。眼中宿莽自动摇，天外厓窾凝缥气。持咒无验恐见欺，嗾犬迎吠早为备。果见蝮蛇一丈馀，出游觅食当道次。巨颡睅目乍低昂，盘回不发犹巧伺。延颈反腭吐舌长，应敌怒挟雷霆势。斗捩孤影螫其股，惊呼手中藤杖坠。苍猊侧身腾半空，正觑要害亦反噬。平时敛退垂两耳，岂知赌胜无畏避？回视短草蜿蜒躯，脩鳞半脱猛脑碎。血溅毛濡酣战罢，霜天星斗正明穊。入裾磨足合且离，又与主人慰馀悸。近游麻山住精庐，庞眉长者传此事。嗟此忠勇世有无？书之可以劝噍类。
由光香精舍往潭南老屋	[当代] 李达	潭北寺斫竹成秃，潭南大竹森覆屋。中间潭水秋渟澄，山月往来相映烛。北寺月转白昼明，南屋昏翳抱幽独。指月曾无看竹心，种竹肯作望月想？各以所得限一边，我异于是契真赏。于北得月挹婵娟，于南看竹喜倔强。
晓寻荒途过石柱板障二岩观龙潭	[当代] 李达	险径细如绳，束在白云岭。一拳石虽微，导人入佳境。缀露蛛织网，缠岩根结瘿。折得幽篁枝，拄到万山顶。石柱板障岩，结构绝奇警。状拟屋庐深，趣合性分静。野水循除鸣，长漱竹千梃。高躅惭巢由，胜槩等箕颍。俯窥七龙潭，二潭隐不省。其馀五潭宽，怪石恣驰骋。传云蛟可罾，金鳞耀潭影。吾将学陵阳，道术味要领。
礁头观盘涡作	[当代] 李达	溪水绕霤千丈坡，江水转谷缠蛟鼍。老渔鼓枻不敢近，宛渠之客舟沦波。礁头不得买轻舸，坐见与岸回相磨。一濄画出一濄灭，鸥鹭下浴来云罗。因叹此水有底急，噏沙纳石真无那。何如我辈但高卧，偶向水际一放歌。此时浦溆漾残日，锦轮绣毂交驰过。沙平沫退圆痕见，留与老雁营寒窠。
秋思	[当代] 李达	宵分衾裯薄，秋霜瓦上落。密林渐萧疏，月色流高阁。空知年岁侵，颇损丝竹乐。唯赖拥鼻吟，略写怀抱恶。傍人笑相看，吾侪亦惭怍。顾惟少年时，曾嗤燕与雀。壮心今磷缁，形迹随冥漠。有时忽失眠，此生若无托。揽带久临风，谁惜一杯酌？中庭树影移，斗觉天地阔。
阿砺	[当代] 李达	阿砺步不稳，行路辄欲奔。閒园饶隙地，颠蹶卧芳茵。踰时犹未起，阿母岂怒嗔！素手揽入怀，拍却彩衣尘。阿婆聘衔蝉，此物心性驯。有时亭午际，南荣负暄辰。稳睡方斯须，驱之绕床巡。尾落一握中，提起哀鸣频。归来面黧黑，浴缸跃修鳞。饥渴似难忍，每欲吮毛巾。喂饭又吐哺，反侧双眉嚬。转走冲门去，此去不无因。雀斗屋檐头，为欲指示人。呼名不离口，惊飞杳难亲。白发敬老辈，雁行呼弟昆。皆称礼仪备，岐嶷更绝伦。阿爷不读书，甘心久沉沦。汝不得再尔，应须早致身。
饥雀叹	[当代] 李达	步出西城门，遥瞻野田雀。天寒不恋巢，一俯还一跃。久已辙成环，况乃鼠为虐。岂不知艰虞？生计奈无著！众雏枯树间，谁与致饮啄？日落嗷嗷声，远隔犹隐约。前村卖米店，十里负山郭。米屑粲不收，分减及孤弱。相寻肯辞远？及见终难托。衰翁心虽慈，异县迹已削。雪急北风凉，投林色自怍。己饥犹可忍，儿饥情怀恶。
飞云湖	[当代] 李达	溪烟渺已远，嶂岚渐可拾。缘崖悬石径，出谷见原隰。水痕留沙净，天影抱湖湿。冉冉野云飞，发发田鱼集。清旷怜绝境，栖遑别山邑。前程莫回首，西崦落日急。
拾松果	[当代] 李达	昨夜山中春雨增，松梢松果落频仍。草间拾取今容易，曾在半天殊未能。
山中闲吟	[当代] 李达	有时折得老梅归，有时拾得松果肥。已见斋头榜松果，更买宝瓶与插梅。
禹庙四十韵	[当代] 李达	九鼎皇舆建，三灵帝力匡。要荒图物急，岳牧贡金忙。开泰除魑魅，收功作纪纲。夔皋扶日月，益稷致囷仓。昨者灾频降，黄熊罪益彰。旻天号殛羽，金简觅多方。原陆龙蛇起，田园稼穑荒。逆行真泛滥，迁次更仓皇。木杪为巢住，云端筑窟藏。每嗟昏垫苦，久怯浪涛狂。四载乘须早，经年室并忘。新婚唯癸甲，旧绩自岐梁。有子呱呱泣，滔天俋俋防。履遗无暇顾，衣薄有何妨？腓胈凋将尽，躬胝冻欲僵。偏枯留跛足，怪石弃馀粮。洚水中流柱，玄圭庶事康。苍生鱼已免，乱国项犹强。逆命苗顽叛，遗弓帝子伤。苍梧愁泣舜，桂水咽通湘。毅魄何人继？灵旗竟日翔。修文干羽舞，仗钺股肱良。异类终怀德，劳谦始制刚。戈鋋从废置，妖孽自销亡。力战非吾事，推诚是所长。危微心见道，勇猛志垂裳。开辟回天地，朝宗拱庙堂。万邦供鸟兽，九译献琳琅。鴂舌欣相戴，雕题喜未央。今来遗庙内，再拜故陵傍。窆石穿虽断，梅梁抚尚香。湖光围越绝，鸟影度秦望。偃蹇经霜柏，檀栾映雪篁。岚漪交错碧，屐笠探寻凉。伏腊舟车集，馨香俎豆尝。冕旒纷飒沓，旌旆下焜煌。咫尺天威近，千年宝历昌。华勋高北极，圣德起西羌。操耜开先代，留谟与后王。还将岣嵝碣，长立越人乡。
余每开纱窗辄忘关妻则怒责余曰日昼亦有蚊耶妻曰有苍蝇因成一首	[当代] 李达	闭户饶能阻世纷，清风六月却无闻。纱窗添了添罗帐，已避苍蝇更避蚊。
癸巳除夕	[当代] 李达	即是平时意已多，年年此日费吟哦。窗纱从未隔喧寂，焰火烛天无奈何。
戏咏瓶中梅	[当代] 李达	龙泓虎穴久徘徊，暝色苍然四面来。豚栅鸡埘野人舍，梅兄也向此间开。
雨馀	[当代] 李达	积潦门前郁此心，偶来林下散秋阴。雨馀百鸟声尖利，惟有鸣鸠作钝音。
码砗村	[当代] 李达	浴罢溪滩不肯还，村民次第掩松关。西山已障秋阳尽，横出馀晖到北山。
癸巳立秋	[当代] 李达	小圃蓬蒿已尽删，西窗此夜不须关。若留馀地虫饶舌，又说秋风到世间。
九山湖观荷	[当代] 李达	偶向九山湖水滨，净光塔院正相邻。荷花脚白无垢腻，却踏淤泥幻此身。
小病两日	[当代] 李达	雨屋风漪补我眠，都因未病事缠牵。倦于觅句还描字，不著山中即水边。
夜闻护国寺钟声	[当代] 李达	山笼密树知天绿，寺绕疏钟觉夜遥。一杵何时落吾手，地才扫罢便来敲。
闻蝉	[当代] 李达	屋前樟叶鸣始罢，屋后柳条旋继声。才向午风添阒寂，屋前屋后又同鸣。
书窗植兰端阳后始作花	[当代] 李达	书须熟读如老友，兰即迟开仍国香。幽谷曾逢一知己，閒居已过两端阳。
春柳	[当代] 李达	人皆畏湿小园空，独向此中欣所逢。杨柳新枝如乱发，雨来膏沐好为容。
晓出为鸟粪所污有作	[当代] 李达	晓出林间乐鸟乌，纵然被污复何如？已成天下奇穷者，天再穷人术已无。
偶成	[当代] 李达	春夜将终灯尚红，春寒刚退未鸣虫。瞬间此境知曾历，亦恐前生此恨同。
閒居春暮	[当代] 李达	有客招游亦出户，兼旬泛览或扃扉。啸宜频引孤抱恶，园渐不宽新叶肥。
山中戏题三首 其三	[当代] 李达	闻说仙岩水味甘，取之太远我何堪？且从壁上须臾坐，未满瓶罂秖二三。
山中戏题三首 其二	[当代] 李达	吾父山中斲竹竿，晓来扶老陟林峦。吾儿好弄关防密，拗却竹竿肤发完。
山中戏题三首 其一	[当代] 李达	钁头谁打栽松次？石罅今排偃盖圆。破灶不贪拾松果，暖风来繫吊床眠。
山中提水回阻雨	[当代] 李达	山雨不来泉眼枯，注瓶未满日西徂。待将瓶满烹茶去，阻我却闻山雨呼。
雨中对山	[当代] 李达	积雨连朝闭户閒，龙吟枯木小园间。眼前亏蔽看云意，不肯藏山即献山。
睡起口占	[当代] 李达	不分晓梦兼午梦，来报阴晴鸟哢时。雨后林烟吾最爱，小园涂抹两三枝。
予于湖州每电询砺砺辄曰与翁翁对弈	[当代] 李达	黄团渐繫磊砢影，玉局惟馀腷膊声。此日仙翁对童子，何时著我觑亏成。
大港荷田	[当代] 李达	初看小掌卷如拳，层叠重来展碧圆。却叹将归隔吴越，藕花欲见恐无缘。
端阳前二日湖州寓庐即事	[当代] 李达	蒲叶堪编角饭香，湖烟渚雾水微茫。晚晴稍稍见人出，过了端阳无此凉。
玉楼春	[当代] 吴灏	暮寒冷雨暝烟阔。菊蕊青黄香间发。垂杨无力袅残枝，络纬鸣螀声暂歇。一年光景从圆缺。酒晕茶浓歌一阕。杜门浅酌远黄尘，自爱寒窗风与月。
玉楼春 秋夜鹭冈随寂园丈步月	[当代] 吴灏	月儿弓样齐林杪。林木森森风袅袅。方塘如镜净无痕，一径幽光清悄悄。短筇安步闻巢鸟。扰扰尘生今夜少。白头青鬓两痴颠，明日重阳休过了。
丁亥元日牡丹	[当代] 吴灏	前日立春雨如烟，粉红黛绿入眼妍。花气熏人人淡淡，幸留春思在吟笺。
题美美摹宋徽宗杏花鹦鹉	[当代] 吴灏	红杏花繁春意闹，名图天水美美效。两宋高华入眼中，风神喜得当时貌。
题美美画泰国兰	[当代] 吴灏	花开繁暑色更浓，一似二月艳春容。泰国花发无冬夏，披图可乐识游踪。
上元夜	[当代] 吴灏	夜半上元新月缺，碧桃秾芳浑如雪。灯火阑珊懒细看，早与情爱相告别。
题画黄山	[当代] 吴灏	大涤当年走黄山，我亦黄澥三度行。无限烟云供望眼，此生笔墨百年盟。
题蔬果	[当代] 吴灏	流眄枯坐三伏天，无风无雨日如年。幸有池中消暑物，花香绿荫得昼眠。
甲戌元日早起偶成	[当代] 吴灏	小桃当春发，娆冶亦可怜。新绿枝条软，轻红送旧年。
癸酉秋夜一首	[当代] 吴灏	人世杳茫事已陈，可怜聊复得此身。凉夜月明人尽睡，四更蛩响伴为邻。
甲子孟夏石岩湖一首	[当代] 吴灏	夏山晴霭草色新，沙软湖平断纤尘。小住岩湖松竹冷，澹然相对寂寥身。
庚申十月感赋	[当代] 吴灏	飘残绿蜡春如雾，怨落梨魂雪漫天。十载茫茫生死别，相思无奈逐岁年。
画丛菊	[当代] 吴灏	落寞素商歇群芳，西风昨夜鬓有霜。红紫黄白麂篱侧，陶潜醉了梦菊香。
汉上写荷二首 其二	[当代] 吴灏	湖水湖烟雨茫然，好来薰风近晚天。芰荷尖小丛生角，萍藻清圆入眼鲜。
汉上写荷二首 其一	[当代] 吴灏	香湿亭亭绿，蒲塘雨后天。湘娥无觅处，花发又一年。
临大涤子草堂图	[当代] 吴灏	秋深风日好，清光满蓬窗。走笔倾水墨，快临大涤堂。
晚灯水仙 其二	[当代] 吴灏	潇洒风流老更成，簪花白发笑盈盈。堂中壮暮春长在，落墨江南久作盟。
晚灯水仙 其一	[当代] 吴灏	灯影冰肌窈窕身，幽情自古有谁怜。铅华洗尽空颜色，喜是洛川湘浦神。
春晴	[当代] 吴灏	晴日微寒睡方宜，劳劳尘事漫应迟。空斋寂坐忽然见，又觉春兰发几枝。
为美美探梅作画	[当代] 吴灏	寒风一夜散仙葩，冻压千林几树斜。修得人间芬菲在，燕间风骨有此花。
排云亭晓游	[当代] 吴灏	云滃群峰合晓烟，初收宿雨草莱鲜。我来喜作云中客，努力寻幽力更坚。
黄山	[当代] 吴灏	云拥天都影暝濛，莲花莲蕊晓色中。山居昨夜夜梦好，起看数峰已嫣红。
题画	[当代] 吴灏	小馆清閒睡起迟，闭门无俚有谁知。老来情味欣有得，写就云山更有诗。
壬申清明	[当代] 吴灏	深居苦雨花吹歇，雨雾迷茫春欲别。天寒日薄对酒杯，匆匆又过清明节。
丙戌元日题牡丹	[当代] 吴灏	未到立春绿已匀，昨宵好梦梦侵晨。牡丹带露閒且艳，花放又觉岁华新。
黄山西海饭店坐雨	[当代] 吴灏	高松奇石入九霄，天际天都去未遥。两上黄山云中客，萧然怀古雨潇潇。
春日和岫云师	[当代] 吴灏	绿柳红蔷傍水湄，南园晴日一开眉。香风又逐春云去，薄酒微吟觅小诗。
春日南湖閒眺	[当代] 吴灏	锦幄华堂舞曲开，春灯照水晚风来。青春已别无由醉，绿满閒莎到苍苔。
题黄澥云起图	[当代] 吴灏	云起岧峣峰峤变，老松绕壑抱烟霞。三十六峰无限境，云开堕地乱峰斜。
甲戌题画黄山图	[当代] 吴灏	高松怪石险生姿，泼眼烟云好作诗。三十六峰魂梦绕，待得高人说与知。
丙戌暮春过乐山船上望东坡读书楼与大佛	[当代] 吴金水	读书楼阁远摩空，古佛峥嵘如鬼工。水汇三江增浩瀚，山横千载郁葱茏。飞云未化曼陀雨，扑面先来翰苑风。我欲裁诗向空阔，随波直撼九州东。
乘缆车上峨眉	[当代] 吴金水	飘然一线向青冥，人在穹隆顶上行。雾障茫茫身畔起，天风猎猎耳边生。云端忽现经年雪，空际时闻诵佛声。不必扶摇抟九万，回眸已脱世尘情。
车经秦岭	[当代] 吴金水	四望浮云翠扫空，舷窗时被乱花封。群峰起伏掀天浪，车阵盘旋入海龙。前路将沾南国雨，飘风为洗北人慵。投诗先与山神别，丘壑何曾芥我胸。
车过西安知新河在此无暇一见聊寄长句	[当代] 吴金水	箫吹鹤背荡天魔，几度云鸿到短阿。未面也能成旧雨，裁诗可代会新河。崔巍过眼高城在，迤俪随车远峤多。把酒论文知有日，今朝不唱渭城歌。
岷峨刊庆二十周年应邀赴成都与会行前先寄一律为贺	[当代] 吴金水	西望长恨一缘悭，几度吟魂伴杜鹃。薛井流风金顶月，草堂胜迹锦江烟。山川毓秀三千里，韵略承辉二十年。待驾飙轮与高会，浣花溪畔吊前贤。
清明前一日晦窗来京小酌相约赋此	[当代] 吴金水	忧深不觉万花辰，只劝壶中潋滟春。都邑已亡千岁郭，羲和犹骋九天轮。横流他日成沧海，倦蝶先期作化身。珍重今宵能此会，裁诗聊记帝乡尘。
咏梅赠刘甲夫景红梅伉俪	[当代] 吴金水	照眼瑰姿幻抑真，罗浮回首已千春。芳心不恋瑶台露，素袜重寻世路因。天予霞裳增妩媚，风来绣户度清新。刘郎不用修金屋，胸底溪山迥六尘。
听伯元兄谈佛时值京城大雪限压窠字	[当代] 吴金水	居士无须载酒过，谈经差拟病维摩。才聆佛法开心智，便遇天花试绮罗。匝地未妨光璀璨，回风还作舞婆娑。此身浪许同清洁，输与群虫寄做窠。
晦窗半梦谢堂雪樵以酬和诗见示步韵为和	[当代] 吴金水	云边逸兴接天浓，莫道明时有不容。每遇高朋邀白酒，常闻大吕应黄钟。奚囊已被烟霞足，鬓雪还蒙岁月供。他日谁招舞雩会，清风千里亦相从。
读天放诗知其生日到次韵为贺	[当代] 吴金水	依人我赋仲宣楼，破浪君乘元干舟。投分只缘诗磊落，浮杯更爱酒风流。每因红粉传新句，未许乌纱换旧头。今日远祈生日喜，真情不必字间求。
咏虎	[当代] 吴金水	长啸曾教百兽哀，而今忍耻食嗟来。平阳失路惊群吠，闹市流言乱几回。永忆高风排浩荡，难将远志接崔嵬。尘隅冷眼衣冠客，尽是当年趾下才。
乙酉十二月五日诸友驱车来京小聚，欢饮竟夜，转战多家酒店，及至酒醒已在河北省境，自觉荒唐，戏赋一律为记	[当代] 吴金水	生迟难与子瞻游，且把弟兄当子由。缘分暂酬千载愿，樽罍共贺四时周。昨宵纵酒歌燕市，今晓扶头醒涿州。回首酕醄三百里，已忘何处换貂裘。
秋感四首步黄仲则都门秋思韵兼谢晦窗唤云 其三	[当代] 吴金水	展卷无闻破柱雷，书馀退笔已成堆。难于盛世谈忧乐，且共清风赋去来。宝剑自须和血铸，散材不必倚云栽。胸中十万浣花锦，只为佳人作剪裁。
秋感四首步黄仲则都门秋思韵兼谢晦窗唤云 其四	[当代] 吴金水	鹪鹩随处可栖迟，斗室依然抱素丝。款段红尘时下客，蒹葭白露梦中诗。谁听梅韵连三弄，自写兰亭换一炊。却喜吟边鸥鹭友，云笺常代陇头枝。
秋感四首步黄仲则都门秋思韵兼谢晦窗唤云 其二	[当代] 吴金水	无边秋色冷燕京，回首浮生感慨并。对酒情怀狂阮籍，著书岁月老虞卿。梦中寥落孤鸿影，檐外飘萧乱叶声。难觅星槎泛河汉，升沉不必问君平。
秋感四首步黄仲则都门秋思韵兼谢晦窗唤云 其一	[当代] 吴金水	如林广厦势摩空，迢递宫墙映日红。天幻云峰千载共，风催商气九关通。高门惯见淮南犬，新路何须冀北骢。四十馀年闲岁月，侧身闹市作壶公。
读无欲斋吟稿书赠天游兄	[当代] 吴金水	浮岚积翠掩崚嶒，君在巴山第几层。渺渺诗鸿云外影，幽幽书屋雨中灯。崇岩立壁知无欲，韵字撑肠出有棱。想见江声时入户，闲鸥野鹭自为朋。
泰山极顶与力夫留连半日有作	[当代] 吴金水	奇峰万仞绝红尘，连袂天阶酒半醺。弃我山颠独枕石，知君梦里亦生云。参差殿影依岩立，迢递钟声隔涧闻。莫怪啼鹃催不起，仙都谁不醉氤氲。
古城村有双古松远望如城门村因此得名今村委会索题言松已枯死	[当代] 吴金水	曾经并立荫孤村，傲雪淩霜几百春。岂料三山移翠盖，只留双干阅红尘。枝归老鹤应无日，形作蟠龙尚有麟。古意休嗟零落久，寻根又见太平人。
虞美人	[当代] 吴金水	翩跹翠叶舞罗裙，露蕊离离带泪痕。竹帛空言霸王业，江山安抵美人恩。故知造化含深意，遣此仙葩寄艳魂。香径徘徊何怅惘，年来怕见有情根。
初访卫中兄别业	[当代] 吴金水	路入春林满绿氛，遥闻犬吠识花村。和风时送呢喃燕，小巷深藏薜荔门。已为烹茶分野趣，更期垒石赏云根。座中皆有田园兴，同把陶诗一再温。
书扇寄晦窗丈	[当代] 吴金水	邂逅京华一笑中，云天极目仰飞鸿。胸吞彭蠡波澜阔，笔撼匡庐气势雄。闻道有心眠北牖，岂能无梦伫南风。为君著意裁新扇，千里炎凉自可同。
集东坡诗寄半梦	[当代] 吴金水	芒鞋不踏利名场，冷淡为欢意自长。故就明窗书小字，好纫幽佩吊沉湘。不惊渤澥桑田变，倦醉佳人锦瑟旁。才大古来无适用，坐看百物自炎凉。
集东坡诗寄忆雪堂	[当代] 吴金水	好诗冲口谁能择，舌有风雷笔有神。宣劝不辞金碗侧，拥裘来看玉梅春。风流吾子真前辈，鄠杜他年恐卜邻。若得与君连北巷，不辞长做岭南人。
乙酉正月晦窗蛰堪二兄各以互寿诗见示乃集东坡诗以寄	[当代] 吴金水	二老长身屹两峰，清泉常与世穷通。花前白酒倾云液，齿冷新诗嚼雪风。但怪云山不改色，未妨明月却当空。人生此乐须天赋，春在先生杖屦中。
秋感	[当代] 吴金水	怅望清秋又一年，此身依旧似南冠。千山木落征鸿尽，万劫尘翻野马寒。有技屠龙临碧海，无方售世换朝餐。逢人怕问途穷泪，推说西风射眼酸。
无题	[当代] 吴金水	渺渺溪村没野禽，嶙峋翠嶂起烟浔。青山菊酒红莲米，紫陌桃花绿绮琴。梦不由人难再续，楼堪纵目且重临。嚣尘十载情怀减，如许风光只一吟。
友人寄白话诗见怀试袭其意约为一律	[当代] 吴金水	晨曦微现晓星残，半卷湘帘独倚栏。往事暗凝花上露，韶华空叹镜中鸾。几回蝶梦云山隔，一夜瑶筝玉指寒。遥望南天天尽处，昨宵月色可同看。
江边与东遨、燕婷、三江、碰壁小酌	[当代] 吴金水	此心常慕会稽风，几度兰亭入梦中。盛事不愁千载远，清游今得五人同。樽前炉火鱼汤沸，檐外江波暮色融。往日神交今日会，诗思酒意两朦胧。
友人屡劝拜佛不胜其烦	[当代] 吴金水	情天欲海半生遥，回首花朝与雪朝。石友每逢皆酒醉，佳人一粲便魂销。愿将百感添诗兴，无意三生托木雕。万劫依然行我素，任君说断奈何桥。
槐庵先生挽诗四首 其四	[当代] 吴金水	人生几度短长亭，廿载师缘一梦醒。问字当年能载酒，聆言何处更趋庭。莺声婉转伤零落，山色从容入窈冥。此后不堪寻故地，西州岁岁柳丝青。
槐庵先生挽诗四首 其三	[当代] 吴金水	浮云飘渺幻奇峰，尘世何人识华嵩。身似骊珠沉碧海，书存剑气接苍穹。清和潇散钟王气，淡泊孤高欧褚风。每忆当时孤榻上，弥留不语只书空。
槐庵先生挽诗四首 其二	[当代] 吴金水	身先百花一日生，笔端五色本天承。旗亭画壁流歌板，夜雪寻梅唤酒朋。山水当年曾有约，音容从此却无凭。鸟声犹学诗人调，门外高吟上紫藤。
槐庵先生挽诗四首 其一	[当代] 吴金水	东风昨夜送华颠，啼尽春鹃唤不还。万卷清诗留海内，一生剧迹驻人间。灵前蜡炬思风骨，窗外尘埃笑触蛮。回首辽天倍惆怅，悠悠渐远白云闲。
槐庵遗诗书后	[当代] 吴金水	手写遗诗字迹遒，淡然似水话归休。达人早已勘生死，后学安能释去留。今夕无眠思往事，他年有泪洒西州。春来依旧随春去，每到花朝会倚楼。
甲申六月十四日王震宇兄携先师槐庵夫子大人诗稿索跋	[当代] 吴金水	胸中诗赋问何如，纸上烟云看卷舒。手泽重温人去后，程门却忆雪飞初。绛纱映日扶风课，黄叶铺庭载酒车。欲跋遗篇倍惆怅，音容可待是华胥。
予昔日曾在宣武门随康雍先生学字，一别多年，今欲访之，奈地址不详，怏怏而反	[当代] 吴金水	自叹年来百事慵，一春庭院落花封。难将笔墨追新进，且托文章忆旧容。立雪每怀宣武地，卧云空对翠微峰。今朝载酒寻杨宅，门在城南第几重。
三苏祠	[当代] 吴金水	几亩寒原圣迹留，苍松翠柏护三丘。碑廊寂历人声远，竹院萧森日色浮。两宋文章撑半壁，一门风雅仰千秋。欲将诗句酬遗像，砌下徘徊意未休。
集东坡诗寄槐庵夫子	[当代] 吴金水	枕中春梦不多时，却问残芳有几枝。雅志未成空自叹，遣春无恨赖君诗。多才久被天公怪，通介宁随薄俗移。出本无心归亦好，流年自可数期颐。
也步慕容赠潘乐乐韵，无非借杯浇垒之意	[当代] 吴金水	术与时乖百不能，浊醪入腹久蒸腾。诗才空负屠龙技，犀炬难为照鬼灯。漫道人生终有尽，须知天命本无凭。千秋依旧鸣精卫，大海波澜任几层。
步狂醉卿卿病中有感诗韵	[当代] 吴金水	荆云遥望意悠悠，却忆年来共唱酬。素扇风凉江夏枕，清才絮咏谢家楼。捧心有疾诗为药，访戴难行雁做舟。何日旗亭同画壁，浮杯直到月如钩。
元夜偶作	[当代] 吴金水	节到元宵灯满街，家家户户绮筵开。烟花乱泻流星雨，爆竹频惊灌耳雷。玉魄初圆明月上，春装新试丽人来。萧斋且做妻儿伴，也泛葡萄滟滟杯。
有怀	[当代] 吴金水	边城遥隔三千里，酒债新添一百寻。难与名流喧盛世，空将雅抱付长吟。天涯无主琼花泪，日暮穷途词客心。同病相怜不相见，飞鸿欲寄乱云深。
无题	[当代] 吴金水	狂风昨夜折江兰，怅望江皋忆昔年。绿绮情怀锦城酒，青山词赋浣花笺。秦楼人去空残梦，蓬岛云横属别天。向晚欲归芳草漫，一川烟雨隔啼鹃。
正月初五京城醉归口占	[当代] 吴金水	华年如梦付红螺，美景良辰又奈何。一路雷声闻爆竹，万家灯火灿银河。长街削面风犹冷，短发宽心色未皤。却笑西山孤鹤在，寒枝立尽不成窠。
丙戌清明后一日京城小雨夹雪甘棠诗社邀游玉渊潭赏樱花相约步海藏楼韵 其三	[当代] 吴金水	名园闲踏软红尘，带露芳菲触目新。蝴蝶不传泉下梦，山樱只报世间春。君能有道忘千虑，我已无方寄一身。为托来生同草木，今朝试作惜花人。
丙戌清明后一日京城小雨夹雪甘棠诗社邀游玉渊潭赏樱花相约步海藏楼韵 其四	[当代] 吴金水	未及春初看乍开，翻红坠素已成堆。纷纷雨雪来三月，小小沧桑又一回。雾散洲前空远浦，车听苑外响轻雷。仙缘自古多飘渺，惆怅陈王枉费才。
近日喜英仁德启宇世广诸兄先后有诗见示感赋	[当代] 吴金水	焚书手段弄獐才，满目新楼掩旧台。嗲话连篇名士态，洋风骀荡美人怀。不闻华表鸣归鹤，偶见昆池露劫灰。冤海未平生欲海，谁知精卫独衔哀。
丙戌清明后一日京城小雨夹雪甘棠诗社邀游玉渊潭赏樱花相约步海藏楼韵 其一	[当代] 吴金水	淡白轻红绽满柯，霓裳十万舞娇娥。始知日下寻仙境，不必梅根倩睡魔。廿载蹉跎真倦矣，满园灿烂奈愁何。东风老尽少年发，回首家山愧大坡。
丙戌清明后一日京城小雨夹雪甘棠诗社邀游玉渊潭赏樱花相约步海藏楼韵 其二	[当代] 吴金水	满目绯云覆短墙，今朝俊赏赖甘棠。何分旧雨还新雨，要趁花香佐酒香。辨蕊应疑刘梦得，赋诗谁是孟襄阳。醉馀我暂忘孤闷，且伴诸君纵笑狂。
天游兄以有恨诗两篇见寄次韵作答	[当代] 吴金水	云笺次第过岩阿，都是人间带恨哦。帘外清江流不尽，镜中黑发看无多。销忧自可耽春酿，观局谁能到烂柯。今古茫茫天地阔，生民似蚁任旋磨。
果勇先生五十生日索赋口占以赠	[当代] 吴金水	闲云舒卷任浮沉，天命如何已会心。岂为华年伤锦瑟，但凭流水洗尘襟。沧桑未改春秋盛，桃李应知岁月深。今日清樽堪作寿，苍松不畏雪霜侵。
得晦窗诗知江南清晓青凤相聚金陵再用前韵以寄	[当代] 吴金水	华笺千里到山庵，想像俊游心亦贪。身似残冰凝日下，梦如春雨过江南。乌衣巷陌诗曾忆，金粉秦淮路未谙。只盼诸君多唱和，好凭雁字味馀甘。
步晦窗主人红梅原韵	[当代] 吴金水	袅袅幽怀可得闻，笛音三弄正思君。孤山迢递来清梦，千树缤纷幻彩云。香过石桥风未定，晕生芳颊酒微醺。当时携手西湖路，曾约同探苏小坟。
夜读仰斋先生红梅诗，感而有作，仍步原韵	[当代] 吴金水	每忆霞裳绛雪秾，迩来心事与谁同。香生瑶席词空在，雾锁罗浮梦不通。春信未随风信至，江声岂与笛声终。他年还恐相逢日，和靖衰颓已似翁。
甲申夏应三江有月之邀赴三峡得与众诗友相识，其后东遨兄三江兄几度来京小聚，日前三江才走，东遨兄又至，赋此以呈	[当代] 吴金水	一船烟雨过西陵，几度风云聚北京。山水本因诗酒设，关河安阻鹭鸥盟。胸中意气千杯尽，身外鸿毛万事轻。只恨眼前招不得，当窗明月自西倾。
前作蜡梅诗莲舟见和，步韵作答	[当代] 吴金水	蕊寒香冷奈何卿，心旆摇摇不可擎。月转罗浮当日梦，风喧梵呗此时情。长廊迢递檐铃寂，残雪依稀指爪轻。点蜡成花终胜泪，裁诗更喜作鸣嘤。
甲申十一月二十八日与江南至卧佛寺探蜡梅，芳蕾满树，皆未放也，十二月与藉舟停云重访，只有几树初开数朵，赋此自嘲	[当代] 吴金水	残雪铺庭欲没鞋，檐铃断续响空阶。霜风不定香难觉，蜜蜡初凝蕊未谐。可是芳心期蝶梦，懒将情愫对吾侪。寒山两度寻惆怅，应笑诗人有别怀。
无题	[当代] 吴金水	空街皓月转三更，独坐清宵意自惊。砌下蛩声终夜唱，眼前树影半窗横。彩云空幻阳台梦，碧水难通洛浦情。一曲蒹葭多少恨，几番欲诵泪先倾。
七律寄远	[当代] 吴金水	相逢萍水亦堪盟，十里春光分外明。山似丹青宜纵目，花开红紫不知名。维舟已唤杨梅酒，对语还闻柳岸莺。每忆长堤分袂处，烟波回首一鸥轻。
三峡泛舟	[当代] 吴金水	千山划断一江开，禹迹峥嵘何壮哉。城郭尽随江浪动，峰峦时被峡云埋。昆仑雪水西陵雨，荆楚风烟北客怀。屈宋今宵应入梦，漫川诗兴起崔巍。
寄蓬客	[当代] 吴金水	此心欲逐暮云飞，叆叇江东傍落晖。楚雨燕风诗梦远，菊霜梅雪岁时违。君逢盛世为蓬客，我向天街振布衣。流水高山千里共，手挥鱼雁作金徽。
雨中过三山岛观海	[当代] 吴金水	鸥声吹梦上危颠，眼底茫茫滚白烟。风雨正酣云似墨，鱼龙欲起浪摇天。星槎已去三千岁，海市空迷四十年。半世回眸如一瞬，人生谁及到桑田。
客中作	[当代] 吴金水	萧条客馆雨声频，潮气侵帘冷逼身。时近立冬犹作雨，人逢失意最思亲。难求蝴蝶传乡梦，惟见衣衫涴路尘。寄语故交休挂念，此行销尽旧天真。
襄阳旧城闲步	[当代] 吴金水	山起南城横岘首，江流北郭下渔梁。卧龙跃马遗踪远，解佩沉碑旧话长。漠漠低云连古渡，喧喧归鸟带斜阳。汉皋把酒西风软，堤树无风叶自黄。
秋兴 其二	[当代] 吴金水	八月秋高风怒号，随风落叶势如潮。西风落叶鸣萧瑟，黄卷青灯对寂寥。把酒谁知浇垒块，谋生自叹走尘嚣。商声阵阵衣衾冷，醉看遥天转斗杓。
秋兴 其一	[当代] 吴金水	愁绪如烟思不禁，寒窗掩卷自沉吟。九霄风露斜阳冷，万户秋声落叶深。尘世有谁赓白雪，斯文无地觅黄金。著书难作齑盐计，萧瑟虞卿日暮心。
与晓东夜登八大处	[当代] 吴金水	空山寂历月婵娟，信步崎岖浴冷烟。惊鸟时翻松树雨，寒花暗泻石阶泉。胸中爽气歌三叠，岭际凉风荷一肩。如此闲人与谁似，承天寺里老坡仙。
潭柘寺紫玉兰花皆并蒂又名二乔玉兰	[当代] 吴金水	东吴割据付江潮，赤壁烟尘一梦遥。豪俊已然归寂寞，美人依旧斗妖娆。并肩酒晕生冰颊，比貌罗衣系紫腰。游客无心问青史，香风成阵尽魂销。
有寄	[当代] 吴金水	云鸿高举渺清秋，自叹离群独滞留。夜雨青灯书引睡，西风黄叶酒忘忧。蹇连困我三千日，潇洒输君一百筹。欲寄新诗难出手，含毫窗下久夷犹。
送一庸先生还津	[当代] 吴金水	与翁相识在欢筵，平易交亲许忘年。兰室倾樽见肝胆，练裙信笔洒云烟。风来渤澥涛声阔，夜静燕山月色妍。明日长衢黄叶乱，今宵清梦伴君旋。
题楚人所画山水	[当代] 吴金水	清风满纸逐人来，大水奇峰望眼开。岭涧皆为心底境，楚人本是画中才。一襟气韵凭挥洒，万里河山任剪裁。我亦胸中有丘壑，何年得意吐崔巍。
杨之有弄瓦之喜赋此为贺	[当代] 吴金水	朝阳初起灿霞敷，兰室欣闻养凤雏。不待膝前听稚语，先从掌上看明珠。喜来可有诗千首，兴至先邀酒一觚。怪道昨宵一星坠，原来天上降仙姝。
护河亭	[当代] 吴金水	昆仑融万壑，浩荡下青霄。更挟中原色，来添大海潮。秋风忽萧瑟，盛日已迢遥。太息河亭下，微澜走寂寥。
乌石观日落楚愚以诗见示并嘱步韵	[当代] 吴金水	丽日何喷薄，忽沉天海门。晖光留灿烂，涛浪为崩奔。暂借霞千叠，来存梦一痕。重升安可待，夜色已如吞。
江阴季子祠	[当代] 吴金水	古墓空庭里，临风百感并。观韶当日意，挂剑此时情。我亦知谦让，谁能止斗争。浮云随世改，天际也峥嵘。
过濠南张謇别业步江南赋示子佩韵	[当代] 吴金水	兴业为兴国，笃行人可寻。巍巍华构影，郁郁老藤阴。濠水当年梦，春风此日心。人生多代谢，谁此继长吟。
当涂太白墓	[当代] 吴金水	唐贤多气象，最仰此狂生。每欲将樽酒，临风为一倾。遥山青不断，春日白无声。久立孤坟下，幽思未可名。
牛首山夜饮	[当代] 吴金水	豪筵未尽兴，乘夜上春山。径转松林下，樽开花影间。涧芳沾鬓重，月色上衣闲。可惜千杯罄，晓星相与还。
忆旧四首 其一 抱香堂主	[当代] 余菊庵	弃官足迹半天下，犹是书生习未移。心力抛残当自惜，几人解读抱香词。
高叔严兄留髯戏赠	[当代] 余菊庵	昆季生来一样模，相逢未敢遽招呼。而今易辨庐山面，先看胡须有也无。
惠州朝云墓	[当代] 余菊庵	慧心曾博坡公赏，芳冢应留墨老题。得伴骚人亦不朽，低回不觉日移西。
春节九思堂坐雨	[当代] 余菊庵	九思堂上坐终日，新岁瓶花作意红。我自观书还试茗，主人酣睡雨声中。
题写墨竹	[当代] 余菊庵	旧馆傍栽万竿竹，满窗幽碧忘炎熇。而今闲来写此图，顿忆儿时窗下读。
题画菊	[当代] 余菊庵	非关造物有偏私，装点秋容遣放迟。瞥眼纷华讵足道，任他桃李竞趋时。
题九思堂主所藏李鹿门花卉立轴	[当代] 余菊庵	通神入妙竟何功，煮鹤焚琴叹道穷。遗幅装成题咏遍，知音足慰鹿门翁。
江干晚眺	[当代] 余菊庵	林暗半江如绿縠，鸭群戏水纷相逐。游人散尽夕阳低，返照红渲一角屋。
题写墨梅	[当代] 余菊庵	逋翁为尔屡吟诗，应是相怜不入时。我亦何辞唐突诮，狂圈狂点写冰姿。
秋夜	[当代] 余菊庵	火云压地仍奇热，银汉横空又立秋。月堕半天人未睡，屐声时听过街头。
送别内子之香江	[当代] 余菊庵	驿灯黯淡路人稀，送别江亭曙色微。鸣咽女儿方掩泣，无情车发去如飞。
何绮川女士属题清风园图	[当代] 余菊庵	世事沧桑未可知，百端交集画才披。昔年台榭今何在，只有清风似旧时。
卅亩基	[当代] 余菊庵	纳凉林下藉苍苔，幽径无人花自开。始信无聊非独我，蜻蜓飞去复飞来。
暮春同哲老散步南郊二首 其二	[当代] 余菊庵	小桥流水两三家，爱静时来赏物华。怪底节临寒食暖，红棉落尽已无花。
暮春同哲老散步南郊二首 其一	[当代] 余菊庵	越陌过村浪莽游，偶逢佳处便勾留。日斜风暖四山静，处处农夫叱倦牛。
重九日邑境解放	[当代] 余菊庵	扫荡妖氛划一时，飘扬遍插五星旗。今年不作登高客，挤向街头看会师。
谢小嫏环主惠蚝油	[当代] 余菊庵	此物原宜侑炙豚，承君厚意赐盈尊。屈才深为蚝油惜，小碟盛来点菜根。
赠棋师二首 其二	[当代] 余菊庵	纷纭国事竟如斯，今世原非论艺时。安得清平又多暇，一瓯清茗一枰棋。
赠棋师二首 其一	[当代] 余菊庵	海内咸推一着高，晴窗对局息尘劳。我非败手烦饶子，恰似王师纵二毛。
迁居	[当代] 余菊庵	人于宇宙孰非寄，屋免经营僦亦宜。独恨累人身外物，一番安置又迁移。
回乡遇雨宿瓣香书斋小楼	[当代] 余菊庵	小楼屋盖似船篷，听彻宵来雨更风。晓梦远寻游钓地，不知身在故乡中。
赠郑哲园先生	[当代] 余菊庵	门庭萧寂长莓苔，应为能闲许我来。垂老更增禅定力，了无残梦作诗魁。
春晓	[当代] 余菊庵	心怯春寒起未成，起迟又恐负新晴。满窗红日披离叶，料得林郊更丽清。
题仿云小景	[当代] 余菊庵	笠屐安排迟素秋，秋来风雨使人愁。不如草草云林笔，画个秋山作卧游。
旅次喜晤故人	[当代] 余菊庵	相逢彻夜话江湖，事业中年尚故吾。明日天涯应不忘，四山风雨一灯孤。
秋声	[当代] 余菊庵	平生爱秋声，况当明月夕。每忆家塘边，瓜棚鸣促织。
悼潘董良	[当代] 余菊庵	悲看君画集，曾索我题辞。秋色邀谁赏，黄花空满篱。
题郭灏如词兄画像	[当代] 余菊庵	四十余年友，清才拜下风。老来诗共遣，心会两聋公。
岁首杂写三首 其三	[当代] 余菊庵	鸡冠傍绯桃，争红不肯休。菊花守本性，冷眼看时流。
岁首杂写三首 其二	[当代] 余菊庵	水仙不应时，咸责花开怠。岂知用意深，好处在含蕾。
岁首杂写三首 其一	[当代] 余菊庵	俗习终难免，携童去贺年。寒云虽密布，难掩早春天。
偶感	[当代] 余菊庵	作书尚奇诡，风气一时靡。骇俗易成名，何惜人冷齿。
题山菊图	[当代] 余菊庵	自乐山间栖，肯从篱下寄。人皆鄙寒微，我独赏幽致。
池鱼二首 其二	[当代] 余菊庵	池上竹披垂，绿暗一池水。绕石穿插游，赚鱼长欢喜。
池鱼二首 其一	[当代] 余菊庵	日伴池鱼游，池鱼成我友。我知鱼甚乐，鱼知我乐否。
迁居二首（一九八七年八月廿六日，由悦来路西横巷迁步云里【旧名虾米巷）） 其二	[当代] 余菊庵	辛苦搬来时，有妻均其责。今日喜乔迁，一翁独筹画。
题写墨竹	[当代] 余菊庵	无竹偏爱竹，未可一日无。且凭一秃管，幻出渭川图。
迁居二首（一九八七年八月廿六日，由悦来路西横巷迁步云里【旧名虾米巷）） 其一	[当代] 余菊庵	一住卅七年，欲别屡回顾。新居非不佳，邻坊那似故。
长江乐园即事三首 其三	[当代] 余菊庵	碰车人碰我，我亦转碰人。赚得哈哈笑，乱碰且由君。
长江乐园即事三首 其二	[当代] 余菊庵	盘空翻滚车，惊心复动魄。我本一土佬，凝视长啧啧。
送别路荆游学广州三首 其二	[当代] 余菊庵	平居偶不见，一日等三秋。待君学成后，重得与同游。
送别路荆游学广州三首 其三	[当代] 余菊庵	高瞻嘉汝志，深造不辞艰。莫作登楼客，三年弹指间。
送别路荆游学广州三首 其一	[当代] 余菊庵	此别虽云暂，中怀总黯然。增人离索感，多雨早秋天。
题写水仙	[当代] 余菊庵	雨窗坐无聊，忽来此雅客。盈盈水中仙，悄悄人间谪。
题云海图	[当代] 余菊庵	云海多奇幻，龙蛇或此潜。茫茫一片白，时现数峰尖。
题写菊	[当代] 余菊庵	平生外纷华，知己惟陶叟。秋晓抗寒霜，精神弥抖擞。
灵岩访吴王遗迹有感	[当代] 余菊庵	破越归来后，穷奢拒谏臣。岂知奉承者，却是卧薪人。
书怀	[当代] 余菊庵	热不肯因人，萧然独善身。小楼归一统，吾自赏吾真。
沧浪亭	[当代] 余菊庵	亭以诗人著，沧浪名永留。诗人去我远，仰止空悠悠。
含鄱口	[当代] 余菊庵	远上含鄱亭，俯视含鄱口。五老坐巍然，湖光悦怀抱。
白鹿洞	[当代] 余菊庵	宋代一名儒，悠然此隐居。当年白鹿洞，讲学集高徒。
秋季旅游杂写白鹤观遗址	[当代] 余菊庵	闲阶松影静，乱石水声幽。白鹤存遗址，坡公曾此游。
梅坪道中	[当代] 余菊庵	地僻千山静，春晴荔著花。风传闻犬吠，林外几人家。
秋夜	[当代] 余菊庵	屋角听虫语，庭前待月升。更深人静后，默默动离情。
题墨竹	[当代] 余菊庵	东坡曾有言，不可居无竹。闲挥两三竿，聊慰食无肉。
庸斋兄属仿云林小景并题	[当代] 余菊庵	秋声初在树，野旷净无埃。寂寂空亭子，幽人期未来。
题画梅	[当代] 余菊庵	本性由来冷，冰姿迥出尘。眼前多俗物，知己是诗人。
王贵忱先生属题江乡清夏卷（图为希白老人作）	[当代] 余菊庵	清夏江乡好，荷香处处幽。愿君添小艇，著我溯中流。
舟泊九江	[当代] 余菊庵	舟停人语杂，知泊九江堤。细雨空濛里，庐山不许窥。
莫愁湖	[当代] 余菊庵	昔有莫愁女，因之名此湖。不知愁底事，可有见怜无。
别西湖	[当代] 余菊庵	西湖从此别，恋恋在今宵。湖月解人意，相随过断桥。
飞来峰	[当代] 余菊庵	登上飞来峰，巉岩有奇趣。此峰能再飞，愿随峰飞去。
秋日旅游杂咏孤山访林逋遗迹	[当代] 余菊庵	一自逋仙去，孤山孰主之。梅花依旧盛，不是共楼时。
后岗草堂月下作	[当代] 余菊庵	贪凉坐深夜，共话别来情。庭月静人影，竹摇微有声。
答缪双城学长二首 其二	[当代] 余菊庵	当肉常迟食，惜油夜早眠。书来问生计，依旧别离前。
答缪双城学长二首 其一	[当代] 余菊庵	拟写怀君句，君施却在先。遥知离索感，不待九秋天。
晚郊	[当代] 余菊庵	晚郊无事独徜徉，更爱村前一角塘。聚散萍随风作主，扶疏林浴雨生凉。遥看山色明新霁，静听蛙声送夕阳。云尚峥嵘逞光怪，满城灯火已煌煌。
郑和下西洋五百八十年纪念题辞	[当代] 余菊庵	决策和邻访列邦，陛辞三保下西洋。馀皇日耀军容壮，华夏天威国际扬。领导有功垂史册，远方怀德建祠堂。今经五百八十载，盛况人犹脑际藏。
书怀	[当代] 余菊庵	小楼寄静老偏宜，独惜无人共赏奇。得意画成微醉后，栽培花爱半开时。自知性拙难随俗，且抱残丛不讳痴。高旷句铭陶靖节，乐夫天命复奚疑。
壬戌元日写怀二首 其二	[当代] 余菊庵	禧柬纷颁丽句裁，春光满目老怀开。水仙婀娜擎金盏，彩纸缤纷散绿苔。随俗迎年聊尔耳，呕心觅句为何哉。小楼独赏静中趣，窗外朝阳送暖来。
壬戌元日写怀二首 其一	[当代] 余菊庵	破晓家家斋供神，索居谁共度良辰。拥衾细味童年乐，爆竹惊回好梦频。否遇应随残岁逝，春临且领物华新。昔时豪兴消沉久，尚喜承平及此身。
北京故宫	[当代] 余菊庵	来作京师十日游，萧萧乔木故宫秋。楼台壮丽魄为动，皇帝威严脑际浮。末叶昏庸终不振，民生凋敝可曾忧。游人莫问前朝事，扰扰枯槐一梦休。
久雨新晴与友郊游	[当代] 余菊庵	越巷穿街出野坰，乱山堆翠眼先明。农閒牛嚼涧边草，水涨人排矶上纮。涉趣毋忘腰脚倦，遗拘端可鹿麋朋。行乐及时毋稍纵，一春能有几天晴。
湖上	[当代] 余菊庵	一雨凉生夏晓时，偶来湖上独寻诗。残云欲尽月仍在，曲径多幽步为迟。万柳绿垂临水媚，群山青绕作屏宜。阳光悄入林深处，点染苍苔景逾奇。
鼎湖山宿庆云寺	[当代] 余菊庵	入境渐闻流水响，仰看千仞径盘回。客游多拄白藜上，我到恰逢丹桂开。林密山深禅榻冷，茶香餐盛老僧陪。殷勤留宿话前迹，且约明年避暑来。
自题廿八岁小景	[当代] 余菊庵	儿童争问此谁氏，我亦几疑错认吾。两鬓星星非昔比，廿年扰扰等闲徂。批风抹月真陈迹，数米称柴近鄙夫。惟有棱棱撑傲骨，至今仍觉略无殊。
孙中山先生故居	[当代] 余菊庵	四山环抱一溪横，中出人豪举世倾。帝制芟除轻百折，潮流高瞩领群英。即今社会从新革，正是先生所欲行。我到故居玩遗墨，沈雄宽厚见平生。
长江三峡游草 其四	[当代] 何永沂	喝过孟婆茶，顿忘前世境。再世又如何，依然诗是影？
庐山行 其二 登陶渊明醉石	[当代] 何永沂	带得三分醒，寻思醉石台。哀哉五斗米，谁复赋归来。
庐山行 其一 白鹿洞口占	[当代] 何永沂	我自人间来，得瞻神鹿影。千年指一弹，石鹿何时醒？
题李经纶《绝壁上的情歌》	[当代] 何永沂	春花根绝壁，绝壁起情歌。情歌出肺腑，豪唱乱云过。
题李汝伦《紫玉箫集》	[当代] 何永沂	瘦骨关东汉，能为裂石声。紫玉一箫管，临风众鬼惊。
题《陈永正沚斋诗词钞》	[当代] 何永沂	曲涧境凄迷，惊涛奇此沚。诗坛一帜张，刻意逾常轨。
惊雷	[当代] 何永沂	惊雷万物苏，却失梅亭箸。浇菜正其时，后园花满树。
述况抒怀集两当轩诗 其七	[当代] 何永沂	宫阙自天上，鱼龙夜起波。三更方见月，把酒意如何。
述况抒怀集两当轩诗 其一	[当代] 何永沂	君问十年事，文章地下灵。于世一无用，为儒例合轻。
题熊鉴《路边吟草》 其一	[当代] 何永沂	独夜不平鸣，直弦秋作声。路边忧国疾，浅语寄深情。
深夜出诊口占	[当代] 何永沂	近村犬迎吠，石白径斜明。沉沉山睡熟，孤月冷清清。
澳门报载万册《实用内科急證》已售一空	[当代] 何永沂	一卷下医术，沉思酒自斟。自惭无剑胆，用世以琴心。
夜半	[当代] 何永沂	散会寻梦去，梦酣水气香。忽闻呼出诊，起视月溶江。
夜	[当代] 何永沂	武江门外过，山月到窗前。夜来书作伴，静点一枝烟。
都门口占	[当代] 何永沂	旗海舞狂风，天街大字红。高音呼打倒，思绪乱云中。
闻某君失宠打油为记	[当代] 何永沂	昔日风光尽可夸，红旗舞处放烟花。轻弹文苑乌纱帽，共煮毛家紫褐茶。抱旧逢场惟左右，请君入瓮免吱喳。明天哭禀先皇庙，什么藤结什么瓜。
成都行 其八 喜探青城后山	[当代] 何永沂	烟霞掩面寂无名，径古亭幽洞暗明。千丈飞溪喧怪石，漫山仙气育精灵。凡间道乱蒙尘紫，心窍色迷爱水青。人未浊兮逢黛玉，嫣然一笑听莺声。
和香江陈树衡《诗奉冠卿前辈方家》	[当代] 何永沂	舞台世界两难描，婉转南音绝代骄。户晓锦江诗女薛，史妆铜雀丽人乔。三千戏幻天花乱，四十年长绮梦销。山月曾经窥怪客，击壶歌旧自新潮。
五一六咏江青	[当代] 何永沂	舞台尘世讲唔清，能演而优则事成。打著红旗吹赤政，合该皇后是蓝苹。延安一唱长生殿，文士齐驱枉死城。夫卧华堂尔囚狱，机关算尽欠英明。
贺《紫玉箫二集》出版兼赠李汝伦兄	[当代] 何永沂	人生能得几回童，小隐江湖墨正浓。友聚来登三宝殿，酒香戏说万花筒。诗文挥洒春秋笔，天地无非左右风。四海又传箫紫玉，青山依旧夕阳红。
迎五十七杂感 其十二	[当代] 何永沂	不信童心不可招，杏花疏影记吹箫。原来姹紫嫣红遍，莫负天涯海角潮。百载江湖随出没，千秋风雨自飘摇。无常变幻无须问，守住吾家独木桥。
迎五十七杂感 其十一	[当代] 何永沂	一事一时能一狂，还童有术破天荒？醉投白眼假名士，味识雄诗山大王。我是梦中传彩笔，谁来纸上阅沧桑。书生老去情何寄，不问宫墙问土墙。
迎五十七杂感 其十	[当代] 何永沂	凡夫何必问前身，人在中年但作人。未了铅华品庄道，果然命运在基因。键敲诗句嬉谐骂，语涉天机怪力神。他日谁修文学史，休将个性等轻尘。
迎五十七杂感 其八	[当代] 何永沂	莫向樽前说不堪，碧空远影是孤帆。长街卖剑逢牛二，庙宇挥旗创瘪三。霜月冰云山兀兀，玉关大漠柳毵毵。愧无邀宠温柔曲，天许人间有此男。
迎五十七杂感 其九	[当代] 何永沂	愿人长久共婵娟，过了明天又一年。难得糊涂肝胆雪，不如归去口头禅。五湖已被官家占，多士曾蒙霸主鞭。友尽与时俱进者，岭南诗酒对红棉。
迎五十七杂感 其七	[当代] 何永沂	雄鸡每日唱三声，四顾沧茫百感生。饥冷何能思富德，庙堂无计锁英屏。中年哀乐生忽灭，半夜星辰暗自明。得气伤先天似海，万峰睡了雪涛倾。
迎五十七杂感 其四	[当代] 何永沂	生于乱患早无童，正值刘三唱大风。改姓更名皇气紫，舞鸡飞狗绣旗红。亲徵文字灵魂狱，屡出阳谋宇宙疯。劫数非关洪太尉，民奴膜拜大枭雄。
迎五十七杂感 其五	[当代] 何永沂	长河卷雪浪淘沙，帝主民奴一刹那。拜倒菩提惊幻象，借来明镜照昙花。痴人说梦邦乌托，天眼窥尘晚彩霞。好句奇书闭门读，云舒云卷任由它。
迎五十七杂感 其六	[当代] 何永沂	秋好天凉说什么，荒鸡非是黑天鹅。浑成白雪真之调，独唱红楼好了歌。光怪陆离参大悟，气神十足耐多磨。笑吾一卷灯油集，掷与天涯春梦婆。
迎五十七杂感 其一	[当代] 何永沂	拍手当年笑白鸥，一生负气学而优。谁知何子中宵舞，自弃卢生大枕头。医界容身天不薄，诗笺寄意笔难收。晚风催客凭栏去，依旧清光浸小楼。
迎五十七杂感 其二	[当代] 何永沂	医案劳神未敢闲，唯时买懒上名山。仙风吹拂诗风诡，灵气随来俗气删。不履不衫穿闹市，我思我在看尘寰。夕阳催客登高去，笑指霞边倦鸟还。
迎五十七杂感 其三	[当代] 何永沂	寒梅映月两三枝，也许天人共此时。漫道悬壶非救世，何堪因祸只得诗。草间高士自修道，宫里乔娃正画眉。载酒江南先报老，不鞭名马不多痴。
羊城初会侯井天老兄感赋 其四	[当代] 何永沂	侯门走火入魔邪，卜得前生欠了他。一夜牛棚缘路窄，百年龙国帝旗哗。曾经宦海当头棒，惯看荒原大雪花。此际逍遥轻似燕，天涯独立浪淘沙。
羊城初会侯井天老兄感赋 其二	[当代] 何永沂	流花湖畔木棉红，握手翻疑梦里逢。诗讽荒唐千古注，心藏块垒几人通。狂言乱发中洋酒，形迹无拘魏晋风。留得聂公油气在，北归偷笑有痴同。
羊城初会侯井天老兄感赋 其三	[当代] 何永沂	何妨今夜醉如泥，天意茫茫不欲知。诗草但开生面目，牢骚无损老头皮。十年还尽前生债，一卷留些后世谜。且喜江湖归我辈，聊将鬼庙付钟馗。
有朋友论聂诗奴性感而赋之	[当代] 何永沂	棺盖诗魂论未休，莫从胡序问根由。飘残皇土花千树，羡煞刑天鸟九头。四海无人山日落，七经责我自风流。温柔邀宠非关聂，涌血成诗立楚囚。
羊城初会侯井天老兄感赋 其一	[当代] 何永沂	神交十载总随缘，世事无端忆惘然。修道冷观儒外史，得闲来坐井中天。集诗破惑终圆梦，借盏浇怀也是仙。三月岭南春未暮，君来正好看红棉。
海南行 其一 游海南有感东坡流放事	[当代] 何永沂	沧海何曾断地脉，古今多少过来人。飞机载我穿云海，木艇随公荡海云。九死南荒能不悔，一场春梦了无痕。涛声依旧千年速，小妹深情话怨恩。
退密老赐寄《鱼韵唱和三百首》读后效作	[当代] 何永沂	茫茫宇宙渺存予，帝锁关河冷旧居。漫信先忧空拜庙，不求甚解乱翻书。无端落尽惊弦鸟，有幸迟生漏网鱼。醉里一消奴隶性，事嗟八九意难如。
三笑 其三	[当代] 何永沂	小楼听雨惜花枝，草长杨垂莺乱飞。总有人知春去处，岂无诗送夕斜时。岭南红豆思佳客，塞上残星拂大旗。得点自由存个性，笑他舍我问其谁。
三笑 其二	[当代] 何永沂	灯前开卷史如麻，笑看人间乱坠花。正教居然红有最，春山老矣绿无涯。借真名士一盅酒，配铁观音极品茶。此日尚存头可雪，尚能高处啸烟霞。
周末寄友人	[当代] 何永沂	放任明天俗事飞，荧屏闲对夜幽时。卡通白雪小公主，闪过皇家大彩旗。仙界无鸡不刘院，外星有客泄天机。君如欲听芭蕉雨，请到寒斋饮咖啡。
三笑 其一	[当代] 何永沂	万劫谁能不入魔，送他一朵曼陀罗。刀山剑树飘皇帜，马面牛头唱鬼歌。材不材间且混沌，我存我处费吟哦。中秋学士问宫阙，笑倒天涯春梦婆。
读梁藻城兄《风雨冰弦诗词》感赋	[当代] 何永沂	一曲南音静夜时，何堪因祸只得诗。拈来水国香荷瘦，远避长安病马肥。屈子问天君问月，文心如玉命如棋。近年忽悟吴刚斧，正系风骚续命丝。
厦门红楼献世	[当代] 何永沂	风景这边付鼠狐，于无声处听啼乌。红楼隔雨冷迷梦，白室飘灯枉问书。海立黑风关口暗，官斟蓝带玉人扶。门前试叩石狮子，烈火鲜花好了乎？
悼陶公景明 其一	[当代] 何永沂	君挽程师我挽君，一生负气哭斯人。壁悬风雨萧萧竹，墨写情怀淡淡痕。我得油诗君屡和，君藏大句我先闻。鼓盆默默终须别，化蝶游仙认是真。
感事述怀	[当代] 何永沂	观戏徒然辨假真，枉将心迹印红尘。也曾年少鞭名马，不禁情多论美人。截铁斩钉谁谔谔，画眉舞掌子纷纷。从今莫问坛风月，珍重青衫旧酒痕。
大梦 其二	[当代] 何永沂	红霞万朵半边球，铸铁何堪问九州。谁识龙吟令虾醉，宫摊狗肉挂羊头。人生易老诗难老，岁月悲秋意惜秋。未到江南先一笑，迷离烟水五湖舟。
偶然相聚	[当代] 何永沂	各自修行各自然，偶然相聚落花天。天于我辈情非薄，身在路边诗或传。存性欠柔经叛逆，挥毫助学价三千。若逢锦瑟佳人问，都是尘间大散仙。
大梦 其一	[当代] 何永沂	忧患随生命是谜，燎原星火草凄凄。乌龙拨尾频翻浪，红雨违心乱坠溪。棋子未行分黑白，风姨压倒辨东西。举头雁列匆匆过，大梦弥天任我题。
邵燕祥《当代打油诗丛书弁言》读后赋此自嘲 其四	[当代] 何永沂	江南草长乱莺飞，知命偷闲缓缓归。我曰清狂他曰憨，风乎仙岳浴乎沂。封尘世网催人退，似水才名枉自痴。结集无期王屋遁，名山何处葬油诗。
自嘲答友人 其二	[当代] 何永沂	漫道尊前爱惜身，诗天词海小乾坤。笼中不作金丝雀，屏上遥观黑面神。春日出墙方是杏，外星入世也称人。月光如水江湖阔，尽洗残篇剩个真。
邵燕祥《当代打油诗丛书弁言》读后赋此自嘲 其三	[当代] 何永沂	旁门叉道意纵横，撒豆空谈纸上兵。亦卜亦医且愚鲁，无灾无难不公卿。未缘酒烈销前事，肃听宫深唱后庭。口没遮拦夜敲键，忽惊电脑是油埕。
邵燕祥《当代打油诗丛书弁言》读后赋此自嘲 其一	[当代] 何永沂	不讳油腔玩世音，未辞童戏自家吟。诗随序变观桑海，邑有盲流愧杏林。立地吾存词客骨，悲天谁笑妇人心。春来欲借桃花水，一洗骚坛浪子襟。
邵燕祥《当代打油诗丛书弁言》读后赋此自嘲 其二	[当代] 何永沂	诗来大半近人情，赢得红儒咒白丁。西北东南催客去，宫商角羽待瑜评。六经争注殊多事，七尺能昂便有成。破解基因谁是我，回头江上数峰青。
挽陈初兼呈郭隽杰兄	[当代] 何永沂	老聂无端发杞忧，许娇藏处作棚牛。倒颠非是扼双腕，患难夫妻共一头。笑渐不闻声渐悄，他生未卜此生休。果然诗亦吾家事，万岁墙歪铭打油。
除夕述怀	[当代] 何永沂	过年不久又过年，长恨此身非自然。独步长街偷买懒，云游四海憾无缘。春风染绿开桃萼，烛影摇红对水仙。大负毛诗遗教在，牢骚不发不成篇。
劝君	[当代] 何永沂	劝君骂骂秦始皇，政由帝主待思量。开封不设龙头铡，闭国横裁马尾妆。专制都称前辙鉴，江山留与后人忙。千疮百孔谁能补，试看苏东塌了墙。
蛇年应节诗	[当代] 何永沂	五丁难拔蜀山蛇，百證后遗溯亚爷。红杏枝头春意闹，乌衣巷口夕阳斜。下岗黎庶谋生计，开道官商响警车。寄语嫦娥休悔药，广寒虽冷不须嗟。
和陈永正兄《五十九岁生日自寿》	[当代] 何永沂	人过中年但作人，劫馀珍重自由身。逍遥君愿深埋卷，潇洒谁堪不染尘？尚有千诗酬浊世，敢求万寿望基因。山形依旧高呼好，燕舞莺歌又一春。
《当代诗词》二十初度感赋	[当代] 何永沂	先行一步树吟旗，独立苍茫影是谁？烈火烹油歌好了，天花坠乱惯由之。江间红浪中流柱，纸上苍生劫后词。廿载酒酣身在野，萧萧落日马齐嘶。
读报有感	[当代] 何永沂	不须惆怅对天涯，惯向寒林听暮鸦。歌舞又移三峡地，轻烟散入五侯家。鬼城网窜小乌贼，法外潮狂大白鲨。报到阎皇堪大任，官封吸血坐高衙。
赠答新草（十八题二十一首） 其十三 读《清怀词稿•和苏乐府》有作步坤尧兄赠诗韵	[当代] 何永沂	未免思量未免狂，词真何必备雌黄。鹤横燕市披玄缟，蟾洒沙田赋短长。一自临风听萧瑟，再难得句不苍凉。坡仙高韵谁堪借，博士曾经哭国殇。
赠答新草（十八题二十一首） 其四 赠李师金先生	[当代] 何永沂	聂诗情结劫难忘，何处神州不大荒。地狱投之多幼稚，天条犯了没商量。一自人前成矮子，几回檐下醉高粱？怜君今效陈寅恪，负鼓盲翁正作场。
送旧迎新杂感 其一	[当代] 何永沂	各与风车斗几场，百年大患在称皇。试招商女红牙拍，戏唱毛家乌托邦。春日桃符一杯酒，地球村网万言堂。匆匆过客数难尽，却指淘沙浪更狂。
送旧迎新杂感 其二	[当代] 何永沂	雄鸡高唱乐还悲，帝影皇魂下翠微。一国纷纭存十制，馀生潇洒祝千禧。戏嬉青史雌黄笔，变幻红楼大彩旗。人道地球村合体，谁家德赛著先机。
陈章兄枉过诗以赠之 其一	[当代] 何永沂	一觉神州梦未烟，初逢握手复何言。倒颠平仄诗多累，变幻风云狱四年。世有挽联须汝写，家将大任与君肩。书生气短悠然道，命数如斯好个天。
陈章兄枉过诗以赠之 其二	[当代] 何永沂	夕照长街唱挽歌，风流绝胜郑元和。才归塞上天边马，又写人间井底波。文为稻粱宜避席，诗缘情性早成魔。闲来听点前朝曲，说说当年老大哥。
夜饮深圳南油赠张梦飞兄	[当代] 何永沂	十年尔我各南柯，缘至同嘲说梦多。敢拔龙筋成正果，纵谈蛇口任风波。山河三劫嬉为悟，天阙群雄道亦魔。失马亡羊人未老，尚能一唱大风歌。
赴郴州永兴县参加全国第三届中青年诗词研讨会记事诗 其八	[当代] 何永沂	丹霞染翠一漂通，到此谁能兴不童？水在山时青要沏，花开世外素为容。画廊九转歌闻鸟，石壁多危树欲龙。养在深闺人未识，天生丽质笑清风。
秋日咏帝王	[当代] 何永沂	著上龙袍令九州，诤臣功狗待时休。冤沉古往今来鬼，愚治朝三暮四猴。不是一人能独统，岂容夏日逞阳谋。高秋炎去西风紧，雁字横空唱自由。
杭州行 其三 西湖夜观荷花	[当代] 何永沂	世间各有各行藏，六月花神合淡妆。月自天涯来水国，诗教惆怅转清狂。隐身碧浪香难掩，立足污泥节未伤。自在自然行自素，文人作戏不逢场。
夜雨	[当代] 伯昏子	骏走黑天摩电幢，铜琶谁抱泣吟江。柱穿铁幕箕摇木，维裂银河斗泻泷。万国旂垂窥禹庙，百年梦邈寄秦邦。为酬旻宇洪波泽，瓦缶桑林尽换腔。
无题	[当代] 伯昏子	漫逐香丛至阆环，柔荑如麈拂尘冠。积冰虫死心仍热，荒碛星垂石未寒。道可相逢留一笑，天其肯许了馀欢。泛舟误入桂华渡，惆怅银潢起急湍。
雪晨大同赴乌兰察布火车中作	[当代] 伯昏子	影驳玻璃荡霰英，荒畴飞掠逝高京。雪缠宿草参差现，山阻初曦断续明。鲠语已随冰涧竭，枯心终隐莽原平。白翎应慕自由义，云外周流觅太清。
登太行山王莽岭	[当代] 伯昏子	分阴远瞩秀岩堆，赤练黄裳弄锦翚。八百里峰镕铁坎，三千界色黹云衣。心栖磐石仍忧坠，身踏仙凫未敢飞。洪谷啾啾鸟还处，万钧谁负在尘微。
高平定林寺	[当代] 伯昏子	古沙场外步莲踪，花荫禅台犬睡浓。不觉券门延化境，自循井甓鉴尘容。毒龙或隐听泉室，战鬼应啼破霭钟。曩慕游云太行去，摧轮揔怨遏千峰。
晋城青莲寺	[当代] 伯昏子	花鬘佛首染尘红，清籁幽光净院空。已失雷音喷瀑壁，尚馀钵塔覆莲蓬。残幢犹照丹涯月，冷磬来敲珏顶风。谁引西源一脉水，泱泱中土溉屯蒙。
晋城玉皇庙观诸神像	[当代] 伯昏子	风折麟蹄没草厖，行云游阪似吴艭。紫垣泥落枉承露，赤日庭爎谁执釭。出殿回瞻诚上国，降凡细审亦神邦。莫愁香火荡然尽，北阙玄坛鼓正摐。
历代帝王庙	[当代] 伯昏子	法祀何曾变卅年，神鸦已惯鼓渊渊。遗民病矣谁刀俎，救世方欤岂货泉。败叶瀛台拂难尽，升歌绛帐乐无边。朱墙丹陛香犹在，昭穆神堂序不愆。
访涡阳天静宫，老子庙也	[当代] 伯昏子	道传但可受于心，何藉閟宫敷彩金。落寞旧墟犹望涘，萧条新木不成林。五千言帛留函谷，八万里风过雪岑。迢递霜河思履迹，尘沙中我亦骎骎。
游天龙山石窟	[当代] 伯昏子	羯鼓胡尘息碧林，山花如雪染嵚崟。层檐漫壁藏僧窟，迷霭萦峰隔磬音。槛内皇皇变净土，人间汲汲炼黄金。浮生何处归岩穴，独抱闲云忘古今。
重谒晋祠	[当代] 伯昏子	故说桐封信渺茫，灵莹一脉溯陶唐。空祠出鸟归山阁，列桷吹尘落沼梁。齐览帝铭誇禹域，谁看周柏立戎疆。古源自有其神在，圣母焉能即邑姜。
静夜思	[当代] 伯昏子	紫薇天极耀流迁，独立苍茫感浩然。经卷翻时心戚戚，蝶蛾化毕梦翩翩。尝从霜雪栽千树，还入寻常问百年。纵有光轮寒若铁，风吹一夜已西边。
拟《秦妇吟》	[当代] 伯昏子	星沉灯灭夜无涯，青帝御音聆不哗。太学禁中归鸟兽，孤坟阙下绕猿沙。锦灰尽腐公卿骨，秽史新开将相家。烽火当时照连屋，长安血色艳如花。
正月初四大雾	[当代] 伯昏子	晨兴临槛抱云团，极目烟衢缓辔銮。广厦冥冥禽失路，幽原隐隐树无端。忧兹万物将何化，想罢千年总一般。莫道向阳春色早，皇都风景尚消残。
遣闷	[当代] 伯昏子	疏灯万点炫高明，岂若江南渔火暝。柳下心情常恐乱，槐安风雨忽渐宁。重门待启夜之色，幽赜思窥月与星。名利拟抛人未信，碧梧犹有嚇鸱停。
寄人	[当代] 伯昏子	长安谁效摔桐琴，征雁负阳啼漠林。雅事从来难免俗，时谈多故不由心。还看黄叶一回舞，暂抱霜华几日侵。虽在瑶台明月迥，流光亦可洗怀襟。
帝京	[当代] 伯昏子	帝京寥廓没烟垓，肥马香车竞往来。寄影明时疑骨相，和尘霜月染髭腮。更飞热海思高翥，会饮冰壶释绮哀。放眼苕华尽黄矣，更从谁上舞雩台。
辉腾锡勒草原	[当代] 伯昏子	汗帐荒原埋辔鞍，遥思铁骑度雄峦。狂云作寇频飞白，野卉摇旗乱点丹。气凛虽堪消夏永，岑幽纵入避秦难。咸云四海清平晏，放马何年向此看。
旅至蚌埠望淮河	[当代] 伯昏子	陋地尝堪君子居，冬云翳益覆烟墟。生涯莫问飞蓬意，高涘徒看古渎淤。怀璞山前怜斧锧，倚歌泉侧梦樵渔。空吟三渚鼓钟寂，极目寒桥缟带舒。
晨至乌素图召	[当代] 伯昏子	尘堂冷殿未逢僧，诸法缘空感夏冰。荒阪垣连绕欹仄，坛城钟寂下崚嶒。廔从闇处窥山鸟，花值寒时照佛灯。兴毁谁寻旧时迹，雄鸡日唱太阳升。
至呼和浩特	[当代] 伯昏子	苍原牧骑去翩然，白骨几朝堆九边。濯濯青山屏北漠，扬扬黑水下中天。古祠雨细功碑畔，残巷灰寒战垒前。敕勒川歌声已息，停车颙望尽官田。
端午陶然亭公园独醒亭畔祭屈	[当代] 伯昏子	端阳相约陟丘陶，且濯沧浪祀雅骚。蕙质有馨常杂臭，幽心匪石亦沉涛。洞庭雨下君山冷，巫峡云生楚殿高。安觅独醒天下士，踵君之武一歌号。
丙戌清明后一日，甘棠诗社玉渊潭樱花雅集，相约步海藏楼《樱花花下作》韵 其四	[当代] 伯昏子	花雨瑶台绮户开，松乔欲渡赤霞堆。仙宫别种经年发，瀛岛移根何日回。曲折桃溪难纪梦，淹迟春日早惊雷。淩波一笑堪凄绝，赋罢应惭子建才。
丙戌清明后一日，甘棠诗社玉渊潭樱花雅集，相约步海藏楼《樱花花下作》韵 其三	[当代] 伯昏子	喧红闹碧逐车尘，中土今看风月新。已击鱼龙东海楫，来争桃杏上林春。玉环零落瘗无侣，青冢播迁嗟一身。绛帐弦歌谁复续，临潭有恨问骚人。
丙戌清明后一日，甘棠诗社玉渊潭樱花雅集，相约步海藏楼《樱花花下作》韵 其二	[当代] 伯昏子	落英素爱阅邻墙，无力终难并晚棠。绛雪飞时寒不起，红绡赠罢泽犹香。曾陵蜃阁观沧海，还惜萧关下夕阳。荏苒晴光芳事歇，惟拼歌酒寄清狂。
丙戌清明后一日，甘棠诗社玉渊潭樱花雅集，相约步海藏楼《樱花花下作》韵 其一	[当代] 伯昏子	曼乐飞天绕玉柯，千姝态艳少青娥。化城解惑焉非道，香海摇心恐入魔。好景数旬皆往矣，悲情绝代尽吟何。腻红恁自飘心瓣，离血殷殷落凤坡。
至大同	[当代] 伯昏子	幽云骀荡旧边州，处处金葵映日愁。烽堠土崩诸族尽，陇原沙遏古川流。天枢消息遽谁运，人事交争竟不休。林薮安追汉旌节，但怜返影掩青丘。
重游焦山	[当代] 伯昏子	窣堵飞来镇海门，缥香碧玉漾江漘。拍堤尽是听钟水，登筏聊为问渡人。断壁松寒三诏洞，横堤柳瘦百年身。汤汤去此何言说，焉有灰烟与扇巾。
归乡车中	[当代] 伯昏子	毂声隐隐梦渐渐，或疾熛兮或滞沾。野木皆奇如笔秃，尘囊将弊岂锥尖。家山独返云如嶂，身世相看雨隔帘。上下氤氲浩然气，何须含混荐形盐。
暮冬至潭柘寺	[当代] 伯昏子	丁丁檐铁夕阳端，冰涧回光射眼酸。萧寺殊宜雪中访，世情乐在淡时看。十方尘土安停足，一掬香云正破峦。侧耳何边二三鹊，疏林栖坐朗吟寒。
访白云观	[当代] 伯昏子	煌煌彩阙落霞边，邃屋缁衣扫藓钱。螭走萝藤托残雪，鼍吟钟磬击长年。可怜瓷枕半生梦，都在铜炉一缕烟。老律堂前过若鲫，尽求富贵不求仙。
赏趵突泉	[当代] 伯昏子	香池三窦沸莲花，宜沐禅风坐点茶。漫与光尘归泡沫，岂因流景信烟霞。观澜客至须何术，省性源来应未遐。往代口涎累遗壁，徒缘澄水饰浮华。
登海驴岛	[当代] 伯昏子	苍峦铁色歭横流，百仞崖前逢病鸥。不下云閒栖断壁，但翔尘外远垂钩。蓬瀛药隐无穷碧，生死轮囷不住舟。照眼琉璃净界里，斜阳红褪染孤愁。
访石经山雷音洞，隋静琬师藏石经版以备法难所也	[当代] 伯昏子	浮屠相睨净烟垓，陇亩閒闻鸡犬咍。秘窟藏经林漠漠，遗跫凿道石皑皑。理堪实有中求索，心尽虚空处剪裁。抚版清凉眺棂外，心生一缕白云来。
雨中赴灵岩寺瞻宋塑	[当代] 伯昏子	堂奥未燃慈海灯，既无香积亦无僧。额沾苦雨消尘虑，肤触寒岩怀斗冰。诤讼依稀智者相，踌躇闇昧辨无能。仰寻云水證明殿，离此诸天第几层。
《时差七小时》	[当代] 伯昏子	优孟衣冠各擅场，殊涂分职得全方。风行敕急大鹏协，雨注金淹小票房。丽水难流不润处，庭燎最热在中央。时差调整何其久，喉舌今犹未启簧。
登金山岭长城	[当代] 伯昏子	春风墟里旧营盘，咫尺皇城即故关。锁钥惟曾启戎狄，衣冠今已混夷蛮。寒崖频入流云坼，弊垒仍教野树环。兴废缘成分与合，仰观天道意闲闲。
甲午海战一百一十年祭	[当代] 伯昏子	灵舟竟禦白波归，半捲龙旗分敌围。鲲久病鳍犹击水，鸥虽折翮亦鸣徽。安从贝阙求沉剑，直上长城祀血衣。山作尊兮海为酒，百年清泪一时飞。
感事并序	[当代] 伯昏子	两棵白菜过新年，浊水偕时出嶂前。郊祀光腾歌赤日，土窑地僻远青天。尽看红顶升迁路，都是苍生血汗钱。新制崇仁岂虚设，廷鸦未睹易瑚琏。
岁暮欣逢微吟、束龙二兄于京，畅叙古今，至夜深而不觉。蒙微吟寄诗，亦依韵奉和，兼及席间所论中美之事	[当代] 伯昏子	尚荫邓林河泽间，大荒逐日路漫漫。千秋圣教何忧没，万里寰声共此欢。技艺当师小道易，文明殊隔大洋宽。话樽当夕喜倾尽，天下今从物竞看。
冬日感时二首 其二	[当代] 伯昏子	奏捷年年上九重，扶摇何必问哀鸿。封疆须藉黄头力，图霸休言黑手功。三省鸡鸣天未白，九州霰冷纛消红。华筵刀俎瞻谁首，悲也愚氓命比葱。
冬日感时二首 其一	[当代] 伯昏子	毒岚何意向明时，万户萧疏走魅魑。难聚腐根成一炬，纷看病雀坠空枝。灾延黔首真无妄，刑上大夫当有期。堆案朝书谁举烛，瀛台缥缈日迟迟。
雨后过鸿园	[当代] 伯昏子	岂畏桃蹊浅潦侵，沾唇莹露缀松针。苍云滚滚琼楼出，绣草茵茵污辙深。无计衔冰消内热，已凉坐石醉中心。尘寰举目皆憔悴，安得风声不苦吟。
中秋夜独居	[当代] 伯昏子	霜华无语亦无眠，曼舞灵裾入妙玄。野岭分畴满风棘，秋雷隔岸堕池莲。雕轩倦倚蓬山月，画苑回飞洛水烟。无际花灯高屋下，茵车独对忏疏缘。
读护士法汀·沙赫德致英美首脑信	[当代] 伯昏子	一封泪纸乞恩威，仁主何思罢猎围。恤病同袍俱盎种，分脔异域到尼微。岂因血饱狼心餍，仍共躯残弹火飞。真宰冥冥任谁诉，穷搜大漠罪无归。
无惊	[当代] 伯昏子	无惊百姓口谆谆，野鬼今盈大漠昏。四海难宁因庆父，两河尚武尽参孙。圮基骨累天堂塔，出巷车陈地狱门。忍使琅玕凋劫火，文明斫罢斧无痕。
网上观知识界反战和主战二派交锋	[当代] 伯昏子	春秋义战度难寻，率土又传摐鼓金。虽曰独裁人可诅，苟成己利罪谁深。纷纭遑论大夫计，混沌休伤小子心。扰攘书生舌堪噤，且听宿墓一呻吟。
黑衣大食之亡	[当代] 伯昏子	汗师如虎未平盟，报达临屠赤海惊。云炮峥嵘流蜜地，纛牙迤逦累丸城。天骄何怙专征命，草庶无隅得护生。汩汩双河尽尸秽，西风复作黍离声。
读报有感	[当代] 伯昏子	萧瑟太行冬日昏，幽玄潞史孰修论。政风宽猛皆非议，谤木飘摇或不存。痼疾砭投终乏药，重城铁锁莫求门。垂眸休管黎元事，朝报传看颂国恩。
元旦抒怀	[当代] 伯昏子	胡笳萧瑟入榆关，河岳支离安若磐。南苑传薪人事代，北风倚户物华殚。林疏鹊立吟犹苦，日迥楼高觉未寒。又眺玲珑西岭雪，但同去岁一般看。
登真觉寺金刚须弥塔	[当代] 伯昏子	嵯峨样式造西僧，镌此金刚不坏城。宝像光明浮或灭，珠瘤干老劫还生。空投欲界迷香海，恨上高台在玉衡。花发木兰千焰白，斑斑遗石岂无情。
无题	[当代] 伯昏子	十载乘桴天外水，一朝拭镜鬓盈霜。情无寄处于沧海，景岂能从在夕阳。黄叶来飞知旧径，红颜既老厌新妆。白云已绝蓬山约，绿耳空嘶周穆王。
秋日南航	[当代] 伯昏子	秋来心事托流萤，已惯宵征露复经。采菊当时如绮梦，凭舷无处不飘萍。浮沉天宇其云白，检点形骸谁眼青。归宿敢期神指引，回眸身命两冥冥。
是日京师骤阴寒，读问馀斋主人咏九一八诗，感而奉和	[当代] 伯昏子	白骨秋风在草茔，河山无恙记狰狞。冥冥嶂外天何色，湛湛楼间雾失声。幸未承平忘旧耻，宜将猛志壮悲情。止戈终是兵家事，鳌断安期海宴清。
旅中	[当代] 伯昏子	此身偏向水云行，皋泽无由作鹤鸣。南北生涯惊折翼，炎凉世界惯浮萍。听蝉于越苦三夏，索米长安叹五更。漫对热风扫眉鬓，自存日月鉴心清。
读《尚书》而疑周公事	[当代] 伯昏子	殷民未服笔犹侵，受命承天口自吟。索骥唯哀秦火尽，求鱼欲责汉儒深。成周独定一朝报，避楚曾居何处林。莫恨晚侪仁义薄，启奸多是圣贤心。
登日光岩	[当代] 伯昏子	危崖百丈眺氤氲，征角藏涛那更闻。槎影蓬洲携两岸，秋风石寨忆三军。暂看乱渚沉红日，休把倦心投暮云。兵法当推仁者勇，陆生谁效立奇勋。
宿海景酒店，晨起于细雪中眺大连湾	[当代] 伯昏子	槛内玻璃隔浪寒，偷生暖阁得悠然。多歧世路车龙寂，无侣琼楼雪豆鲜。列屿欲移尘霰外，浮帆若定海山间。深闺今不辽西梦，任尔莺喧犹自眠。
重游虎丘，观庙会杂戏，中有舁伍子胥像巡游者	[当代] 伯昏子	几行锣鼓拥旗牙，粉墨一场堪自嗟。寒寺听钟身未老，吴门赋笛梦渐赊。风高虎阜剺衰面，水死剑池翻落花。抉目城头望尘迹，惟馀塔影向人斜。
中秋将至，与众诗友泛舟什刹海	[当代] 伯昏子	两行兰棹载清讴，渐远喧尘笑语稠。转盼无时不秋水，销魂此处有新舟。垂杨深隔王侯宅，微火欲传钟鼓楼。盈缩之期谁在握，烟笼寒月下南畴。
访五台县佛光寺	[当代] 伯昏子	轩昂斗拱挂云霓，唐塑森森瞻影迷。经院花奇能献佛，禅台松老爱听溪。迢程返顾尘难定，遗世方知悟有柢。香冷千年谁问讯，徐来山雨欲相携。
登南台锦绣峰谒普济寺	[当代] 伯昏子	石垒土封悲劫存，野花梵塔共晨昏。青青色净三千界，寂寂云垂不二门。意马渐收湮塞草，拳峦俯眺列天根。心尘一点殊难灭，妙域悭缘供世尊。
圣彼得堡之白夜	[当代] 伯昏子	继旦何须秉烛前，消忧石阁赤霞天。腾云铜马窥千里，照海皇旌复十年。欲祷神宫钟已寂，偶栖古栈客难眠。诗魂夜半无吟处，海畔鸥声日未偏。
游圣谢拉芬寺	[当代] 伯昏子	隐隐楼台白桦林，擎云十字镀黄金。晴川浴日春光冷，蓬草萦冈古色侵。几度生涯看醉梦，廿年波上愧行吟。圣泉汩汩何边去，但掷青蚨卜远心。
访萨马拉，宿伏尔加河畔，夜来风雨大作，至晨不息，起乃赋	[当代] 伯昏子	沧洲烟树满窗楹，临济巨川舟且倾。原失雕弓堙马迹，枕闻雨足践云声。谁堪旅夜悲风角，况是闲身锁塞城。白鸟犹于浪中掠，洪流不顾向峥嵘。
苏州访五人墓	[当代] 伯昏子	合冢萋萋宿草封，千忧百虑思无穷。专权曾谓明清极，侠气岂唯燕赵雄。芳水长横虎丘下，垂杨又拂绿桥东。祠文再感董狐笔，民欲愈知天必从。
过保圣寺谒叶圣陶陵，适值献礼片《干部》摄制组来角直	[当代] 伯昏子	尘舟闲得繫墟村，一脉禅流两邑分。柱础依稀老僧迹，莲风跌荡太湖云。犹能劫后瞻残塑，未厌亭前仰揖芬。干部茶楼仍献礼，米仓知否粜粮文。
登清昭陵（清昭陵，皇太极之陵）遇风雨作	[当代] 伯昏子	松陵土与众无差，不复丽旌香霭遮。祀绝尘梁争鹊影，墀完冰雨落槐花。寒云去矣城楼急，华表默然烟柳斜。兴灭何关北风事，来沿神道苦吟笳。
五月三日登鼓楼	[当代] 伯昏子	赤日当头霭近胸，新廛旧市斗春工。思凫幸得堤成碧，拊鼓无由鬓褪锋。三面湖山望不尽，半生坎坷问何从。熙朝时务惭初识，况是杨花舞雪中。
雨中入申城	[当代] 伯昏子	穹半谁教墨泼瓢，春泥万点溅轻轺。毂声隐隐催新梦，柳色依依拂旧梢。急雨未因行客住，歧途偏向暮天遥。忽怜江畔骑云月，弄罢阴晴又弄潮。
春游戒台寺	[当代] 伯昏子	山寺岧峣近阙门，不沾俗气亦沾尘。云烘梅壑坛前蔚，槐荫螭碑额已皴。兴废因缘谈野老，往来檀越数官绅。三师七證仰虚座，菩萨戒持今几人。
夜宿上海金茂大厦	[当代] 伯昏子	枕肱烟际俯横流，惬卧何曾解郁悠。万里舟来万里客，最高楼上最高愁。危栏撑拄天人绝，澒陆支离世相浮。恍拾穷阶待云信，光生牛斗映寒眸。
陪俄人登金山慈寿塔	[当代] 伯昏子	始信谋天数有穷，高标应接汉槎风。夷邦远落三山外，野水分流一脉中。呼渡鸟空清世界，息尘云涌梵王宫。人间蛮触果如蚁，无奈沧桑是大同。
旅夜重读《绛守居园池记》忆旧游	[当代] 伯昏子	披沥挑灯忆旧因，携云望雁在汾滨。危亭孤倚风摇落，嘉筑残临野莽榛。僻句夜耽千古涩，时文日睹六朝贫。渐收绛鼓梁尘定，安附居园盛世新。
晨思	[当代] 伯昏子	金阁泠泠曙色停，朝华不记梦春明。篁林倚舍摇风软，池硖藏鱼怕水清。昨夜亭桃徒半落，今身驿马尚堪行。偶翻图箓卢生语，何处亶洲能钓鲸。
初春	[当代] 伯昏子	太液池南春媚酡，东君昨夜暖金波。疏桐日下风敲穗，急管堂前燕覆窠。新茧成丝抽欲断，老芽放绿望还多。良辰物候随时变，花谢花开人奈何。
晨步	[当代] 伯昏子	白草横斜石径偏，荒园独步意萧然。遍听巢语二三树，未羡楼居尺五天。隔夜风犹打头冷，陈年事不放心前。何当待得春飞绿，任尔清狂任尔癫。
冬寓二章 其二	[当代] 伯昏子	清溟万里锁春颜，玉碎犹堪映鬓斑。足底寒流盐雪滑，身前冷遇浪形艰。西山命驾无高士，东阁歌竽有小蛮。天地非因爱粉饰，何呈一色向人寰。
壬午春节卧病，睹水仙花开感赋	[当代] 伯昏子	仙株移阁朵云裁，闲榻容身对曝鳃。瓮牖虚空风日蹴，绳枢往复马銮来。襟开远岳眠灯白，座撷馀霞映鬓灰。新夜虽犹旧年冷，绨袍仍换上春台。
冬寓二章 其一	[当代] 伯昏子	车声电去冬轩寂，鸟迹风来午荫乖。白草伶俜无面目，红梅烂漫祗形骸。登楼高拟寒云并，憩榻难同远梦谐。残雪重檐犹苦暖，黯悬长涕滴帘阶。
醉公子	[当代] 叶嘉莹	玉栏人独倚，尝遍清秋味。懒去画娥眉，妆成欲对谁。暮霞斜照水，江上枫林醉。江水解相思，东流无尽时。
杨柳枝八首 其八	[当代] 叶嘉莹	飞燕娉婷掌上腰，汉王宠幸旧曾邀。如何也向溪头舞，一例东风拂板桥。
杨柳枝八首 其七	[当代] 叶嘉莹	新染曲尘碧似罗，笼烟织就舞裙多。魏王堤畔东风路，多少春痕付梦婆。
杨柳枝八首 其六	[当代] 叶嘉莹	最爱黄昏月上时，临风闲袅碧毵枝。含烟带雨常相忆，莫放杨花掠鬓丝。
杨柳枝八首 其五	[当代] 叶嘉莹	十里平芜欲化烟，移根无复忆西川。而今大似琅琊木，谁抚长条为泫然。
杨柳枝八首 其四	[当代] 叶嘉莹	怕听黄鹂度好音，西宫南内柳如金。玄宗教得杨枝曲，吹向空城响易沉。
杨柳枝八首 其二	[当代] 叶嘉莹	苏小家临浅水滨，年年春色柳丝新。莺穿燕剪浑无奈，愿折长条赠远人。
杨柳枝八首 其三	[当代] 叶嘉莹	深掩朱门拂碧塘，织成金缕看鹅黄。馆娃宫殿凄凉甚，纵有千条总断肠。
杨柳枝八首 其一	[当代] 叶嘉莹	袅娜长条近陌头，闺中少妇怕登楼。试看一片青青色，不系离人只系愁。
题羡季师手写诗稿册子	[当代] 叶嘉莹	自得手佳编，吟诵忘朝夕。吾师重锤炼，辞句诚精密。想见酝酿时，经营非苟率。旧瓶入新酒，出语雄且杰。以此战诗坛，何止黄陈敌。小楷更工妙，直与晋唐接。气溢乌丝阑，卓牵见筋骨。人向字中看，诗从心底出。淡宕风中兰，清严雪中柏。挥洒既多姿，盘旋犹有力。小语近人情，端厚如彭泽。诲人亦谆谆，虽劳无倦色。弟子愧凡夫，三年面墙壁。仰此高山高，可瞻不可及。
登楼	[当代] 叶嘉莹	晚日登高楼，极目眺夕晖。微风丛林杪，远岭暮烟霏。侘傺滋多感，徙倚自生悲。寒波澹易水，浮云黯翠微。回溪萦曲带，平路多威夷。孤兽茕茕走，野鸟觅侣飞。春花落欲尽，绿叶密如帏。欲济无河梁，欲息无钓矶。东山送明月，霜露沾人衣。斯宇不可处，悄然掩故扉。
拟采莲曲	[当代] 叶嘉莹	采莲复采莲，莲叶何田田。鼓棹入湖去，微吟自叩舷。湖云自舒卷，湖水自沦涟。相望不相即，相思云汉间。采莲复采莲，莲花何旖旎。艳质易飘零，常恐秋风起。采莲复采莲，莲实盈筐筥。采之欲遗谁，所思云鹤侣。妾貌如莲花，妾心如莲子。持赠结郎心，莫教随逝水。
夏至	[当代] 叶嘉莹	冉冉青春移，亹亹朱夏至。新荷叶乍圆，笋竹生阶次。衷怀良未更，所悲时序异。日暮怀远人，彷徨渺吾思。回望碧云合，西山杳苍翠。晼晚白日颓，夕霞正流媚。盛年须及时，颜衰不复稚。愿携尊及罍，高歌谋一醉。为善愿勉旃，非为荣名贵。达者识此机，酒中有深味。
咏怀	[当代] 叶嘉莹	高树战西风，秋雨檐前滴。蟋蟀鸣空庭，夜阑犹唧唧。空室阒无人，萱帏何寂寂。自母弃养去，忽忽春秋易。出户如有遗，入室如有觅。斜月照西窗，景物非畴昔。空床竹影多，更深翻历历。稚弟年尚幼，谁为理衣食。我不善家事，尘生屋四壁。昨夜雁南飞，老父天涯隔。前日书再来，开函泪沾臆。上书母氏讳，下祝一家吉。岂知同床人，已以土为宅。他日纵归来，凄凉非旧迹。古称蜀道难，父今头应白。谁怜半百人，六载常做客。我枉为人子，承欢惭绕膝。每欲凌虚飞，恨少鲲鹏翼。苍茫一四顾，遍地皆荆棘。夜夜梦江南，魂迷关塞黑。
折窗前雪竹寄嘉富姊	[当代] 叶嘉莹	人生相遇本偶然，聚散何殊萍与烟。忆昔遗我双竿竹，与君皆在垂髫年。五度秋深绿阴满，此竹常近人常远。枝枝叶叶四时青，严霜不共芭蕉卷。昨夜西楼月不明，迷离瘦影似含情。三更梦破青灯在，忽听琤琤迸雪声。持灯起向窗前烛，一片冻云白簇簇。折来三叶寄君前，证取冬心耐寒绿。
昨夜东风来	[当代] 叶嘉莹	昨夜东风来，绿遍池塘草。侵晨上高楼，极目天涯道。楼下临碧波，枝头多啼鸟。桃李正欣荣，鹈鴂鸣何早。芳草易飘零，春华不常好。奄忽西风至，憔悴谁能保。叹彼世间人，蛮触纷相扰。生寄矜察察，死归不了了。大梦一朝觉，荣名何所宝。不逢赤松子，我已缁尘老。
母亡后接父书	[当代] 叶嘉莹	昨夜接父书，开缄长跪读。上仍书母名，康乐遥相祝。惟言近日里，魂梦归家促。入门见妻子，欢言乐不足。期之数年后，共享团栾福。何知梦未冷，人朽桐棺木。母今长已矣，父又隔巴蜀。对书长叹息，泪陨珠千斛。
读义山诗	[当代] 叶嘉莹	信有姮娥偏耐冷，休从宋玉觅微辞。千年沧海遗珠泪，未许人间锦瑟诗。
读庄子逍遥游偶成二绝 其二	[当代] 叶嘉莹	孤池绝海向云开，欲待飞鹏竟不来。一自庄周寓言后，水天寥落只堪哀。
读庄子逍遥游偶成二绝 其一	[当代] 叶嘉莹	天池旧约誓来归，六月息居短梦非。野马尘埃吾不惧，云鹏何日果南飞。
郊游野柳偶成四绝 其三	[当代] 叶嘉莹	敢学青莲笑孔丘，十年常梦回沧州。头巾何日虽风掷，散发披蓑一弄舟。
郊游野柳偶成四绝 其四	[当代] 叶嘉莹	潮音似说菩提法，潮退空余旧梦痕。自向空滩觅珠贝，一天海气近黄昏。
海云	[当代] 叶嘉莹	眼底青山回出群，天边白浪雪纷纷。何当了却人间事，从此余生伴海云。
郊游野柳偶成四绝 其一	[当代] 叶嘉莹	岂是人间梦觉迟，水痕沙渍尽堪思。分明海底当前见，变谷生桑信有之。
郊游野柳偶成四绝 其二	[当代] 叶嘉莹	挥杯昔爱陶公饮，避地今耽海上云。病多辞酒非辞醉，坐对烟波意自醺。
秋宵听雨二首 其二	[当代] 叶嘉莹	小院风多叶满廊，沿阶虫语入空堂。十年往事秋宵梦，细雨青灯伴夜凉。
秋宵听雨二首 其一	[当代] 叶嘉莹	四壁吟蛩睡未成，簟纹初簇蚤凉生。隔帘一阵潇潇雨，洒作新秋第几声。
初夏杂咏四绝 其四	[当代] 叶嘉莹	四月垂杨老暮烟，更于何处觅啼鹃。空教夏意浓如许，荷叶青苔两未圆。
醉公子 印象西湖借雪泥翁韵	[当代] 王引	月下当时桨，景共情漪浪。拼却被春笼，碧湖颓不东。花伞断桥我，忆雪衣如火。旧事酒封泥，雨敲心鼓齐。
北京白云观读西游路线图	[当代] 王引	方瀛白云外，蓬莱隐市廛。顾非全真徒，性受灵猴牵。风桥红尘隔，琤瑽闻卜钱。青幔霞霭生，星斗低于椽。出门仰乔木，别院自洞天。斋醮谁家子，寄哀笙竽喧。黄纸绕蝌蚪，紫府换籍编。道人朽遗蜕，长春号永年。一麈动天骄，杀戮化为田。贤愚俱蝼蚁，海上无神仙。万里行舆图，心堕雪岭前。爰配功与德，拉杂以诗篇。
崂山诗二首效东坡庐山诗 其二 明霞洞得窦字	[当代] 王引	修真山为炉，树绿似铜锈。登顶肩摩天，瀛海杯浮右。结茅依岩窟，内观龙虎斗。偶眺日生丸，云罅万箭漏。锥心忽自笑，明霞记斯窦。风灭迹所留，我蹑后人后。道童老垂髯，崖藤翠蛟瘦。壁上游仙诗，字受神不授。胡儿眼空碧，功夫稽手候。入洞觅霞光，见与胡儿陋。光岂顽石待，霞近天阍叩。打钟道人催，恐夜星怀袖。
厦门中山路多雨廊骑楼南宁水街亦同	[当代] 王引	我生陶朱徒，南北随雁徙。一朝过君乡，树木凭君指。木瓜如婴儿，扁桃如鸡子。瓜桃辨未及，水街刻字纸。朱颜映红幅，相看两旖旎。彼时感嘉实，谁复言涩李。岂意邕江潮，连涨三千里。使我萍梗身，长隔长江尾。翘首唯梦寐，明年恐荆杞。今步中山路，闽南街如水。方怪雨廊同，已自笑露齿。遥想伫街头，累累枝交抵。行人见亦笑，先生梦游耳。梦中笑何为？当街逢故你！
送嘘堂兄事步高树韵	[当代] 王引	往岁驰南北，衣杂酒痕新。去岁竟何如，思与大雅邻。结网三迁至，来做故乡人。日夕以相对，幽篁譬此君。嘘堂其谁者，栖止发清鸣。侠气盈胸臆，往往脱剑横。藏之柔绕指，示之慷慨生。神龙今隐矣，慎勿叹渊凝。
送雀离佛兄步嘘堂韵	[当代] 王引	送君风萧萧，慷慨非临易。歌声遏行云，冰心贮金匮。鱼饮江湖水，君子固所嗜。声气同应求，宁静以远致。行期后会期，相逢忽别辔。举手长劳劳，回首杨花积。遥知彼天河，客星偶移位。勿效儿女态，巾帕容先弃。
公子狎鸥	[当代] 王引	滇池波平鸥群飞，翩翩犹带万里饥。羡尔城市为洲渚，心忧网罗枝何依。金马玉堂如弃瓦，投食狎鸥雕栏下。回首海上本无机，古来敌国舟中者。红嘴剥啄白羽轻，公子鬓斑雪衣明。巴山巫水那得见，鉴人唯有滇池平。
崇明并序	[当代] 王引	冰川初滴海门潮，沙洲暗涨崇明县。万里鸿雁暂栖迟，八足蟛蜞坐念远。葭密秧齐家田水，龙咆鼍翻悲懦健。人定胜天神禹在，枝未衔空精卫变。渚移已甘蚁磨心，势易省识沧桑面。哪似条石枕东流，来亦相安去不饯。
泰兴路茶花	[当代] 王引	圃草枯白侵街东，两株茶花杂嫣红。只疑真宰厌修饰，故遣尤物生蒿蓬。夜雨啼痕污难掩，晓雾分纱语暗通。撩客热唇羞注目，拒人冷艳痛舂胸。却怪先生久无事，漫看桃李徒为丛。一夜春风染朱颊，十年秋水磨青铜。抚鬓应嫌霜雪在，邀月未许琉璃空。哪知憔悴俱流落，相对不辨昏盲聋。赖有朝暾显清丽，映面直与酡颜同。异日携壶倘重访，莫以衰飒嘲颓翁。
瓦缶	[当代] 王引	鲲鹏扶摇鱼儿出，黄金台下争市骨。美人暗喜胭脂色，玉宇高寒肠空热。燃犀忍照碧成朱，迸玉戛铁声模糊。大器未成今瓦缶，小舟容系此江湖。
初五日游天台国清寺	[当代] 王引	一行到此水西流，万法烟消日影周。梅落经年香返魄，新枝开满老枝头。
浦东三亚同时各飞相约空中招手	[当代] 王引	图南穷北各青冥，窗外梦逢窗下醒。电闪云开谁摄影，两帆同渡一河星。
横沙岛三章 其三 离岛新村	[当代] 王引	远村离岛布棋斜，水绕汀塘种稻花。借问渔家何处有，网青梭碧换藤瓜。
横沙岛三章 其一 新港中秋	[当代] 王引	生晕月羞冰靥温，漏云辉洒似翻盆。江摇金镜洄沙嘴，梦逐银波逝海门。
横沙岛三章 其二 吹沙填海	[当代] 王引	牛卧白茅泥管外，鹭眠青草栈桥边。吹泥辛苦竟何似？涎吐蟾蜍钱复钱。
莫干山剑池	[当代] 王引	烟销池碧化锋青，陈迹幽篁翠作屏。欲与延津长会合，双虹高挂正泠泠。
有雪哀毕节事五小学生宿垃圾箱取暖生火窒息而亡翘课不问离家不觅同于弃儿皆堂兄弟也	[当代] 王引	数子黑甜迷世路，一城白劫化丘墟。当时毕节频呵手，得见弥天鲛泪无？
邓尉探梅有雨	[当代] 王引	残花雨湿堕珠多，强折春枝慰鬓皤。数树晚开香雪海，一泓林碧漾红波。
邓尉探梅	[当代] 王引	花撩蜂侣尝红玉，枝亚虬孙养碧鳞。北海骊珠空此手，搔头却折太湖春。
雪窦山妙高台蒋公有照憩坐石上好事者肖之	[当代] 王引	阡陌如纹亭础危，青山坐忘几弹棋。后来但觅前朝石，身在枰中自不知。
吊圆明园遗址二首 其二	[当代] 王引	残荷一梗一沧桑，万梗湖光乱夕阳。貌取丹青终有得，先摹世界入莲房。
吊圆明园遗址二首 其一	[当代] 王引	琪树金沟总废台，京畿咫尺旧蓬莱。只今迷径舆图里，鬓惹尘沙又一回。
初宿兰州	[当代] 王引	岭色披皴似客衫，星光天路月相衔。亦知别有风和雨，夜枕黄河簸梦帆。
泰山碧霞祠	[当代] 王引	明珰秋水坐晴岚，感应尘寰发羽纤。自是儿孙罗下拜，道人不揭水精帘。
少林寺三章 其三 素喜长老灵塔	[当代] 王引	嫔迦如昔塔林邻，电脑飞机石刻新。寂灭至人怀故物，他年读罢倍伤神。
少林寺三章 其二 药局	[当代] 王引	味先六触透禅关，秘制丹成九转还。欲叩人心医得否？长松默似武僧闲。
少林寺三章 其一 碑林	[当代] 王引	武林宗祖士林尊，身未登堂气已吞。便出山门施绝学，使民碑立吏鼋蹲。
过栾城	[当代] 王引	沙裸河床媚远晴，滹沱得似伪娘名。忝非燕赵悲歌士，慷慨偶经栾县城。
故火箭物理学家钱公学森挽词	[当代] 王引	大夫计出羊皮赎，逐客生当虎旅论。两弹至今尊国器，万斤犹恐负君恩。
杂咏廿二首 其十七	[当代] 添雪斋	深院旧苔痕，苍青如梦幻。谁知子夜中，成晦无天晏。
杂咏廿二首 其十六	[当代] 添雪斋	萤萤在草丛，微缈星星散。因风离乱时，落花于彼岸。
杂咏廿二首 其十五	[当代] 添雪斋	所看爱与伤，花下精灵衍。所得幻而空，唯风痕浅浅。
杂咏廿二首 其十四	[当代] 添雪斋	倾城梦欲低，影与光无限。隐约夜来香，风中之苦楝。
杂咏廿二首 其十三	[当代] 添雪斋	沐寒春色青，微雨淡红伞。一瓣杏花过，影随风缓缓。
杂咏廿二首 其十二	[当代] 添雪斋	森然子夜中，山与海沉远。更起郁然风，吹今生缱绻。
杂咏廿二首 其十一	[当代] 添雪斋	我今临大夜，一觉立千年。旷劫之生灭，不闻天语传。
杂咏廿二首 其十	[当代] 添雪斋	紫藤花落了，颠沛复归还。恍惚孤音里，做惊心一般。
杂咏廿二首 其九	[当代] 添雪斋	天地归于梦，梦之不可观。喟然而静默，呼吸雾中寒。
杂咏廿二首 其八	[当代] 添雪斋	残日淡流金，小城风渐远。零星灯火前，心倦无从挽。
杂咏廿二首 其五	[当代] 添雪斋	人说深寒近，欲将风雪蕴。此风多古愁，此雪多今愤。
杂咏廿二首 其六	[当代] 添雪斋	魔风长夜峻，物象为之烬。吾意感中原，星霜唯一瞬。
杂咏廿二首 其七	[当代] 添雪斋	雪后绿梅疏，深寒中自问。怦然复惘然，触得风前韵。
杂咏廿二首 其四	[当代] 添雪斋	晨天蓝欲尽，星子随之泯。独此杳冥中，有风凄与紧。
杂咏廿二首 其三	[当代] 添雪斋	西凉新雪下，天地起清魂。半树红梅侧，零星碧血痕。
杂咏廿二首 其二	[当代] 添雪斋	今夕无颜色，故城多暗云。我心之绝想，欲作雪缤纷。
杂咏廿二首 其一	[当代] 添雪斋	有梦说沉沦，风雷不可真。但知寒漠下，滚滚遍黄尘。
戏和尘色依旧屈原奖命题五绝	[当代] 添雪斋	野水滔天墨，旰云临日缇。周咨求拜上，德谟克拉西。
柳絮四首，选二 其一	[当代] 添雪斋	生是人间淡色花，倚风随梦去无涯。素妆浅粉轻痴蝶，雅饰香尘嫁乱鸦。不织锦宫新绣绮，自成毫府羽罗纱。汉南旧地三千里，何处青青是我家？
柳絮四首，选二 其二	[当代] 添雪斋	江流山黛晓风残，一水萍踪与泪弹。三月红桥重映雪，六陵紫陌续添寒。我分春色尘和土，君说诗心苦更酸。言罢无情愁欲了，今生如梦了还难。
文字	[当代] 添雪斋	语到长宵立尽时，人添幽愤酒添诗。诗心欲了无从了，文字深知不可知。抛笔难寻清韵在，守禅只得自由辞。逢真换假民成惯，何若秋风送尔痴。
梦八章，选四首 其二	[当代] 添雪斋	明月千年万里沙，秦关汉将没谁家？曾携劫火温寒酒，还指烽烟入浊茶。故国数回悲血碧，宫楼几处笑君遐。京华夜梦笙歌起，塞上何人守落花？
梦八章，选四首 其三	[当代] 添雪斋	漠北黄沙笼月新，清宵寒醒梦中人。悲吟尚忆河殇日，苦泪犹凝浴血春。急鼓惊烽传汉骑，扬旗摧火战胡尘。谁知帝苑承欢地，眼底兴亡少谏臣。
梦八章，选四首 其四	[当代] 添雪斋	谁做芳痕湿白衣，残妆粉泪对君时。无缘著意因无梦，有酒添愁为有思。明月年年如旧照，碧桃岁岁换新姿。云轻雨薄烟寒处，细数千红别小枝。
梦八章，选四首 其一	[当代] 添雪斋	今生早判梦中奴，春色千般奈我无。身后斜阳残碧水，庭前冷露湿红芙。清词多赋闲愁日，横笛遥吹倦世途。唯有空城江畔柳，青青如故似当初。
桃花两首 其一	[当代] 添雪斋	人间四月落花姿，尤数飞红万点痴。曾有伊人长别日，已无残梦可歌时。随风误向秦楼舞，伴月空添冷夜思。如此朱颜成旧色，何堪再赋断肠词。
桃花两首 其二	[当代] 添雪斋	小枝和露向风垂，白蕊红衣不奈吹。残日影前愁过客，暮云深处敛双眉。痴狂不舍频临梦，轻薄难分又入诗。安得来生如此树，一年一度共君随。
柳	[当代] 添雪斋	小眉才画倚初春，且看风流渭水滨。几处寒烟争暖树，三分红雨落芳津。尤闻横笛悲曲在，又见青衣残泪新。谁惹世间如此恨，斜阳影里别伊人。
情人节	[当代] 添雪斋	不写尘缘不写诗，怎求岁月解相思。谁言白发为情老，可叹红颜因梦辞。誓约铭心唯月鉴，音容刻骨只天知。愿将来世千年笑，换得今生片刻痴。
壬午秋事六章 其四 律循	[当代] 添雪斋	惯借丰碑识古秦，孰为幻灭孰为真？秋中老柳动寒起，眼底孤星为子沦。不过有时缄自口，但留一介寄生人。未来纷浊与遑遽，欲喜欲哀之律循。
壬午秋事六章 其五 漠然	[当代] 添雪斋	今岁北原多雪风，人心野仲两眩瞢。萧森气色未稍发，暗黑文章已大同。如此世时何禁忌，惯他翻覆即成功。漠然共我天之尽，一处斜阳冷落红。
壬午秋事六章 其六 古途	[当代] 添雪斋	微秋惯说是心枯，木叶尽时荒色孤。一梦小星由此落，半生寒雨禁之无？暗从大泽隐雷动，想去中原循古途。我却彷徨同昔者，怎于风起听天呼？
壬午秋事六章 其一 大梦	[当代] 添雪斋	夜将大梦许人心，深寐乱流中不禁。白日戾风多黪色，秋原歌祭向悲音。继而浑浊染伊水，怎以温良求上林？是处嚣尘连岁起，偶然思得雪花临。
壬午秋事六章 其二 罔像	[当代] 添雪斋	谁与诸天同性情？风中随我自由行。只因大夏昨宵过，于是寒秋此日盈。悲气疾来尤可任，民声不去必堪惊。冥冥一野无星火，罔像淩空继续生。
壬午秋事六章 其三 窥天	[当代] 添雪斋	暗色秋深由梦说，窥天之事我之拙。结风偃息或为哀，明日萍浮甚于决。四野从来阴曀盈，微光只向虚空缀。听然而笑处无言，憀栗千年韶乐彻。
风起三首 其三 归心	[当代] 添雪斋	谁有瞋瞳眇天际？凭虚之道卒于世。漠风御宇过千年，痴梦逐流随上帝。醒者多为畴昔篇，几人妄作悲秋祭？不能一语定归心，使我今宵歌梦呓。
风起三首 其一	[当代] 添雪斋	止水鉴人观世域，死生契阔渐无极。如虚独坐得斋心，临梦深求知竭力。欲拂寒江踏雪衣，惟抛冥海垂天翼。吾之所以弃于形，风起三千年后忆。
风起三首 其二	[当代] 添雪斋	萧萧独我歌而始，夙夜为之苍暗矣。天欲濛濛地欲消，生如泯泯心如止。未知相绝怆形时，不若所思晞影里。大寐终其无尽兮，俄然有意说风起。
浓荫	[当代] 添雪斋	八月之寒傃飂风，流星划落影玲珑。嗟余徂火失明义，歌以昏庭老木桐。一昔魂倾生暗鬼，百年霜度引鸣虫。浓阴怀抱伤肌骨，萋绿垣墉秋草丛。
浮生	[当代] 添雪斋	每于夜色识寒阴，我任西风抱我襟。上下三生长醒醉，僧禅两字枉摹临。浮生若比浮云淡，伤痛怎如心痛深？自省尘嚣终是客，一般旧曲不须吟。
夏末蝴蝶	[当代] 添雪斋	记忆空间复暂停，流离镜像入幽冥。残阳影与光微紫，莲子梦随心淡青。偶有透明蝴蝶骨，重携疲倦废墟灵。宛如预演淩迟剧，一睨伤痕破碎形。
螺旋迷宫	[当代] 添雪斋	夏之光泽妄飞过，黑色天空银色河。原始温柔一沉水，最终疼痛已穿梭。寸心存储边缘舞，枯火延伸梦幻歌。谁在迷宫中逝去，盘旋今世转陀螺。
梦味•兼题眼净兄摄影系列之如梦如幻的宇宙	[当代] 添雪斋	梦味如荼化不开，天堂远我是从来。银河亿万冰淩色，异界寻常生死埃。莞尔今生混沌始，弃他十字路途呆。时风日下复流火，惟见秋萤过紫苔。
尘	[当代] 添雪斋	夏日玫瑰如死菌，斑斓铄骨又回春。我之哭笑皆由我，人自卑污枉谓人。鬼话当途惊作赋，斜风无道早成真。机心簧舌可休矣，不过寒空一点尘。
密云	[当代] 添雪斋	几回万里密云兴，热土惊雷起暗瞢。拒绝自由都市梦，浮沉光影寂寥灯。一生风雨携海气，满地凋零收紫藤。灵囿天声难说尽，偏分草色碧无凭。
雷雨	[当代] 添雪斋	呼啸风沉途外途，暗雷暴走蜃楼隅。幕墙青影灯沉海，锈网红斑雨碎污。冰冷合金轻触手，虚空剥白少年躯。大城幻想夜游梦，谁个黑眸纠故吾？
风怀	[当代] 添雪斋	风怀新醉是埋忧，沦在三千梦里头。仲夏星光冷如雪，碧空魔镜展其眸。伺窥腐骨多青藓，敢说人间遍鬼啾。吾与子皆无觉醒，沿他磷火到初秋。
初心	[当代] 添雪斋	吹花吹雨旧痕深，辗转风前有泪涔。失我堕云真冷眼，知天无日不孤音。胭脂瓣落粘衣袂，黑白照残存梦箴。前路车流光一线，可穿空界到初心？
热暑	[当代] 添雪斋	七月凤凰花色腥，三千鬼语失神听。典儒焚死春秋笔，夙夜销沉幸运星。炽暑今将如炼狱，自由生也入幽冥。逢人彳亍终不免，梦里绿潮掀海灵。
六月卅日有悼	[当代] 添雪斋	自由一切流浪中，理想独行归夜空。时代暂添新足迹，少年不识老心忡。歌倾热血惊你我，梦逝天真与赤红。狮子山前遥望起，明时焰火贺声隆。
端午二首 其一	[当代] 添雪斋	一旦斯心为世摧，唯闻邑野式歌徊。钧天强遂逆民骨，末代堪承盗火灰。难释真红逢旰日，终于暗黑掩琼瑰。独来此夜颓风里，有汝精魂动暴雷。
端午二首 其二	[当代] 添雪斋	狂潮大地已封尘，六月风过第几春。新雨长街思旧貌，恻心氛滓炽中宸。残骸唯接神碑脚，盛世独酬天子瞋。莫笑芸生之苟且，灵歌不唱一言真。
癸未端午杂感	[当代] 添雪斋	长安今夜无风雨，灯火倾城说太平。失梦年华冷痴骨，落花季节忘春情。生如大野青黄草，负此惊天黑白名。斯世幽灵漂泊近，招魂只有楚原声。
西元零五年一月十七日腊八悼赵公 其三 哀吁	[当代] 添雪斋	寒冬十六屡相催，极速风云天界回。不许哀吁是国命，却知冥莫有悲台。宿冰月下沉如墨，谤木年来影愈灰。眼底奔流朝与暮，蒐求一树槁枯梅。
西元零五年一月十七日腊八悼赵公 其二 幽深	[当代] 添雪斋	天意浮云俱幻也，溷然歌哭已当途。或观此雨北原下，或逐狂潮西海隅。老木嶙峋沉死水，长街濩落贯神都。三千里皆夜风起，所以幽深不可逾。
西元零五年一月十七日腊八悼赵公 其一 招兮	[当代] 添雪斋	漭沧碧海倚城偎，群浪招兮不得回。荒夜潜滋无量事，暗途寐守大悲摧。劫馀何地容新鬼，敕下此间添佛灰。锥耳天风知毋语，今冬故已绝惊雷。
有所思二首 其二	[当代] 添雪斋	我所思兮如蜮虺，覆之蚀骨梦惊雷。生来痼疾多畸变，夜有流风累速摧。极夐年时成历数，众殷墟墓睨焚灰。矇瞳或乞匿藏道，攘攘移情寒夜醅。
妖色	[当代] 添雪斋	某日窥心意暗生，此时净土亦狰狞。往来风雪呼如咽，离别情怀痛似黥。金粉流明灯火蚀，碧花沉堕世间倾。天于岁晚添妖色，黑草微青透白城。
有所思二首 其一	[当代] 添雪斋	我所思兮不可回，临风一蹈忘情台。潮前看海心仍碧，日后辞卿梦已灰。谙悉爻象皆误卜，莫怜命分总残摧。谁凭种种寒瑟瑟，换取经年隔世梅。
十字天国 其四 一二二五ignore	[当代] 添雪斋	大星如炬荐谁知，启示维初新约诗。光仄黄金接没药，春分生死共慈悲。苍峦伏蛤天堂下，神谕披缄马厩时。风在锡安山峁起，陆沉千载暗歌之。
律五月初一雷雨日赴京	[当代] 添雪斋	爰驾雷车歌楚些，墨云敛日陷天涯。火莲万朵谁传某？焚骨廿年尘附骸。密雨悬锥如铁壁，圣恩负背且栖蜗。招魂渐忘当斯日，密柳京都垂满街。
十字天国 其三 启示	[当代] 添雪斋	置身青史似淩迟，醢脯天真堕血池。每到芸生受难日，只因信仰最深时。金冠所饰权和欲，天国唯凭剑与诗。亘古风花俱石化，馀香朔野引谁痴。
十字天国 其二 一零九九的七一五	[当代] 添雪斋	红莲孽火安赅存？天国宸音正摄魂。第四印驱灰白马，十魔者入赤金门。诚虔戮构索多玛，血祀成王鲍德温。圣殿晚钟凝愈冷，夜风携裹掩孤村。
十字天国 其一 苦路	[当代] 添雪斋	天国春过春未春，黯红暮色逐光尘。箴言十字已铭勒，人子千年试殁沦。死战英灵流放地，蚀侵潦雨物华真。四维夜网如沉瓮，秉烛求观转石人。
夜雨桂落蜃梦倾城	[当代] 添雪斋	蜃云吞梦故园秋，夜息攀依千仞楼。濛雨醇如桂花酒，西风碧作凤梧绸。肠枯久易成深醉，情竭渐宽唯薄裘。谁立长衢生暗影，倾城灯海一孤舟。
两会初日天阴有雨微博被禁次日得生不知其所以然废话之	[当代] 添雪斋	玄域茧生零雨随，雾城敛息似婴儿。事关微命休言政，旨喻钧谐遍有司。梐枑踞盘鳞次见，波澜噤死须臾时。讴吟淡抹娑婆界，清晏一番安可知。
四月廿三	[当代] 添雪斋	皇都旧梦又谈谈，云杪天风倍熟谙。海气频招铓电紫，蛾魂尽扑焰灯蓝。庙高道铸神人鬼，墓圮名湮二十三。永夜庭芜青似罅，噬吞江北复江南。
壬辰夏于粤初会大春兄，白驹过隙转瞬即分。甚憾	[当代] 添雪斋	十载诗情初见时，音尘千里两相知。夏荷老在青花瓮，蝉嘒萌于碧玉枝。薄有雨晴融暮霭，欲将烟柳蚀云湄。一城鸦色灯前化，共与骊歌听淡吹。
春日至，谷风起，习习之	[当代] 添雪斋	谷风翕习散祯符，铁马龙吟临九衢。贲鼓奏公宣上道，何人说饼本中孚？汛淩瀺灂冯河地，枳棘连延四塞隅。阙外海神车未至，人间尚可枕珊瑚。
迷雾起，春雨发，一城淋漓	[当代] 添雪斋	春涎城域蜃灰遮，夜久密云无际涯。大块噫风真大朴，千灯决世酹千家。逼天巨厦帆端火，末日愚人梦里花。昧昧转头年少事，近时面目已笼纱。
四月廿四	[当代] 添雪斋	六月榴花血欲燃，春风廿四复年年。灵旂墨夜敕昭世，稚子红场放纸鸢。舞宴酒徒如旧识，残胶默片正空旋。星垂秦壁风垂海，似举宏觞奠九天。
今昔	[当代] 添雪斋	今昔无凉月，孤风自染愁。未思归旧地，已梦过西洲。莲叶随云远，清心逐水流。却知漂泊处，只向断肠秋。
依梦芙先生韵感时	[当代] 添雪斋	夜雨淋漓孰可安？攀龙腥气到虬栏。前庭金釜堪陈席，广内守宫俄合丹。醒百年人皆稚子，于高冢处固祁寒。土花不日青如海，四壁铜围欲破难。
月微	[当代] 添雪斋	月微如碧水，依约数残星。断续蛩声冷，流连夜影清。行吟寻远梦，携醉对空庭。为我心偏淡，秋风不忍听。
春秋	[当代] 添雪斋	春秋时隐现，荒垒暮云吹。经史惟心著，神思任我追。有风燃劫火，无力语成亏。一段龙庭梦，醒时知为谁？
槁木	[当代] 添雪斋	槁木门庭候，思之方寸中。年时秋已设，风雨色于空。侧目经纶少，斜阳恣意红。早知诗节老，不过假文雄。
新年颂歌	[当代] 添雪斋	鸿蒙千万载，来岁苦心多。损益无为治，兴亡少理和。劫空皆失色，诗唱怯言苛。翻得先贤曲，相呼做颂歌。
岁末偶得	[当代] 添雪斋	岁晏遍吾乡，煌煌冬日美。冬日火无心，气寒风似水。矧今入我怀，令我失形履。葵志亦难偿，收之唯一萎。
有鸟	[当代] 添雪斋	群楼隔天望，有鸟正孤飞。玄羽黯如水，层云卷复绯。风高寒更肃，日暮力当微。遥想夜无极，纷纷栖者归。
劳生	[当代] 添雪斋	劳生巢百雉，野马聚睽心。天晦文多变，楼高风易阴。灯繁失星色，人渺谓途深。气象今调落，谁歌叩缶音。
龙泉茶室小扇女士求书玩去二字，因喜此语不俗乃得句	[当代] 幻庐	有限浮生应玩去，无由閒趣偶拈来。亦知万事同儿戏，日日仍须笑口开。
江南园残荷	[当代] 幻庐	柳线依依雨盖残，银塘香尽爪泥乾。怜心自是心如死，犹念清圆动碧澜。
菩提宾舍室内备经纸，晨起钞心经一过	[当代] 幻庐	本来无物拂何尘，禅榻宽留客舍新。阑界金丝盈一尺，游方驻个写经人。
世园会热带植物温室	[当代] 幻庐	常恒夏凊与冬温，大岭平沙共一门。神技但馀斤斧力，枉凭樗散乞全根。
唐山南湖	[当代] 幻庐	眉远双堤一展无，元争北地胜西湖。日升日落千红托，三岛如烟雪似芦。
中国园林博物馆六园一石七绝句 其七 青莲朵	[当代] 幻庐	圆明火烬罹昆劫，艮岳江潮祸赵家。知我拜兄饶解笑，如开如谢石莲花。
中国园林博物馆六园一石七绝句 其四 馀荫山房	[当代] 幻庐	唼喋朱鳞遁二三，画堂人寂鸟空谈。经冬日下无寒意，蕉雨榕风作岭南。
中国园林博物馆六园一石七绝句 其五 畅园	[当代] 幻庐	卐字光斜对启窗，文禽相倚昼眠双。催将玉笛沦漪动，声糯家班水磨腔。
中国园林博物馆六园一石七绝句 其六 片石山房	[当代] 幻庐	奇峰搜尽苦瓜僧，片石皴能叠亦能。菭印武陵方十步，云封太华忽千层。
中国园林博物馆六园一石七绝句 其三 染霞山房	[当代] 幻庐	落日长河霞尽染，满林霜重翻染霞。浓和五色层层积，敢敌沉沉暮霭遮。
中国园林博物馆六园一石七绝句 其二 半亩轩榭	[当代] 幻庐	秋水清眸射冷红，分明露荻傍霜枫。掩门莫引高台月，愿照山溪九曲中。
中秋后一日，与二金一红轰饮清穆，约拈四支韵，各作论诗绝句以證才情，俱非止饕腹酒肠也 其四	[当代] 幻庐	过耳云云百不为，一花万相任神疲。斯人斯世因毋用，歌哭无端自解颐。
丙申中秋短信	[当代] 幻庐	满径桂香应与共，中天月色好谁看。齐州自是无灵药，空负深忧殢广寒。
中国园林博物馆六园一石七绝句 其一 塔影别苑	[当代] 幻庐	背剪重檐冷照残，粼波澹澹渺予看。可能听雨还听雪，缭乱荷衣拥赤阑。
中秋后一日，与二金一红轰饮清穆，约拈四支韵，各作论诗绝句以證才情，俱非止饕腹酒肠也 其三	[当代] 幻庐	时式宫妆照黛眉，几曾磨洗掩妍媸。葫芦瓠子终依样，废纸三千竟付谁。
中秋后一日，与二金一红轰饮清穆，约拈四支韵，各作论诗绝句以證才情，俱非止饕腹酒肠也 其二	[当代] 幻庐	微伤坡老力无遗，点铁精金山谷奇。达亦在形彊在骨，总非流俗竹能医。
中秋后一日，与二金一红轰饮清穆，约拈四支韵，各作论诗绝句以證才情，俱非止饕腹酒肠也 其一	[当代] 幻庐	开宝高吟逐一推，冲融独许我家维。干城纵使龙标在，纷数麟儿与虎儿。
自题小品 其三 蕈子白菜	[当代] 幻庐	经意传神意若穷，汉阴本色灌园翁。似而未似生来懒，纵抹横涂穫晚菘。
自题小品 其四 红梅	[当代] 幻庐	诗人觞咏探横斜，说尽孤山澹月花。片纸能收香雪海，即持方寸养丹砂。
自题小品 其二 败荷	[当代] 幻庐	勾乙浮鹅学右军，昨真大醉裂羊裙。秋痕纵可传文字，颠倒支离竟未分。
自题小品 其一 瘦石朱竹	[当代] 幻庐	一拳石友浓濡墨，十丈龙孙各点朱。终以情痴疑米老，更无谬理诘髯苏。
萱草 其二	[当代] 幻庐	能忘斯世积忧频，祇作清酣醉饱人。进退江湖与廊庙，范公高咏未须真。
萱草 其一	[当代] 幻庐	世味唯堪百种尝，几遭忧喜送流黄。忘忧花草忘忧物，花外无忧剩杜康。
端阳后京中雷电雨雹交作，夜卧坐起得句	[当代] 幻庐	魂归禹甸祇生哀，一快青苍薄逞才。万事常销因洗雨，众生未醒有惊雷。
大快二首本事不注 其二	[当代] 幻庐	才雄七古性情真，小令常拘作技贫。天下厕身然复溺，更衣食枣误诗人。
大快二首本事不注 其一	[当代] 幻庐	大快清游蹋片芦，更无人处雨豪粗。风前一笔淋漓意，留补昆池消涨图。
一零九国道 其二	[当代] 幻庐	来时山与去时山，总在河阳中立间。秋冷溪山行旅尽，渐销残雪早春还。
丙申花朝听梓乔吹箫 其一	[当代] 幻庐	柳眉杏靥数重桥，已看花朝别岁朝。谁似定盦书剑外，行囊南北寄灵箫。
丙申花朝听梓乔吹箫 其二	[当代] 幻庐	乍寒乍暖放晴烘，古寺荒村蓦地逢。最是箫声伤废堵，轻波斜亚浅深红。
一零九国道 其一	[当代] 幻庐	阆中形胜忆曾经，浑似嘉陵拱翠屏。迢递弯回斜照里，白云村舍嵌螺青。
丙申元日，与矞晴旅于冀南深州，观主人举焰火计约百匣，忆中正具元春笔意，乃得二绝句 其一	[当代] 幻庐	序值春星夜气殊，虚空忽展散花图。当时烂若天孙锦，过尽烟痕一缕无。
丙申元日，与矞晴旅于冀南深州，观主人举焰火计约百匣，忆中正具元春笔意，乃得二绝句 其二	[当代] 幻庐	三春花草未经摧，远客初惊脚底雷。幻影幻声何太速，祇从残萼拟春回。
观荣宝斋藏李晴江风竹图依其题诗原韵 其二	[当代] 幻庐	粗服偏宜乱首蓬，残煤秃管不须工。兴来一吐潇潇意，顷刻淇园满幅风。
观荣宝斋藏李晴江风竹图依其题诗原韵 其三	[当代] 幻庐	何费求仙过海蓬，人工或可夺天工。酒阑满袖颠狂态，笔笔横空篆籀风。
观荣宝斋藏李晴江风竹图依其题诗原韵 其一	[当代] 幻庐	画师薄宦老蒿蓬，六法经营境愈工。为报萧斋新解箨，朝朝听雨又听风。
寄清溪二画，恨邮途失落，濡毫再写并繫小诗，兄当莞尔我亦安之 其三	[当代] 幻庐	如草复如籀，古石抱幽兰。石性坚而丑，兰心清且寒。
寄清溪二画，恨邮途失落，濡毫再写并繫小诗，兄当莞尔我亦安之 其四	[当代] 幻庐	斜侵剪剪风，野战潇潇竹。纸上寄秋声，期君展横幅。
寄清溪二画，恨邮途失落，濡毫再写并繫小诗，兄当莞尔我亦安之 其二	[当代] 幻庐	春水昨宵涨，游鱼戏研池。鱼应知我乐，曳尾故迟迟。
寄清溪二画，恨邮途失落，濡毫再写并繫小诗，兄当莞尔我亦安之 其一	[当代] 幻庐	临风尺素书，代之双鲤鱼。却向龙门跃，波涛万里虚。
白丁香花 其二	[当代] 幻庐	绾结长短思，湿沾雨中寂。愁亦无来由，花亦无颜色。
白丁香花 其一	[当代] 幻庐	当楼片片虚，几疑云生树。渐知不是云，云移无去驻。
与瀹芳主人会水门鮀浦鲁斋五友，夜饮聚贤庄，席间约押潮于末字	[当代] 幻庐	霞飞峤浦溢芳瓢，竹外王戎许费招。薄雾涌山深鸟翼，长鲸掣海壮兰苕。好奇字觅苍菭乱，从俗金妆野寺遥。坐久遏云云复起，氍毹南北应京潮。
七友分诗“江湖夜雨十年灯”以辞丙申，得灯字	[当代] 幻庐	谢岁馀寒夜气凝，朦胧五色遣微灯。鸡埘待起重吹管，鹿野先迎百锡朋。更许春来犹可计，容安昨逝了无能。杯中竹叶留山谷，共我朱颜纵细藤。
凤凰山	[当代] 幻庐	腊尽青山白点花，冱蒸三发趁新芽。既穷乌崠方称顶，便舍单丛不是茶。摇曳晴丝岩壑重，批分风片水云斜。短篱金掩累累橘，蜜意兰香陆羽家。
韩文公祠步贾长江寄韩潮州愈诗韵	[当代] 幻庐	虹起江心十八舟，翠层重谒百阶头。高怀不忝东南盛，清思长供日夜流。诵去鳄文声在水，谏迎佛表气淩秋。仰聆双橡吟馀叶，空影青遮广济楼。
二零一七新年	[当代] 幻庐	一六终趋一七时，醒馀家国漫回之。或酬夙愿重如愿，将献陈辞亦费辞。风雨先鸣鸡未已，海陬徒望夜何其。来犹片断春消息，临去依依旧梦迟。
一六年圣诞节，十人饮燕兰楼。为贺红座吉期，俱长歌取醉。归以作咏二稿方谐也	[当代] 幻庐	因辞耶诞夜平安，早拨霾深会燕兰。不为开心何纵饮，更须把臂竟狂欢。声如云外中泠澈，意取花丛比翼看。送罢江风霜叶下，祇知年尽未知寒。
冬至	[当代] 幻庐	声回百罅止号寒，萧索馀拈叶染丹。力却重霾迷月姊，早思卒岁祝春官。兰心有夙蓬间卧，杯影能如壁上观。乞罢薄衾香兽爇，升温只恐亦姗姗。
一零九国道下苇甸，与金红矞晴探秋	[当代] 幻庐	自与香炉石径殊，知秋一叶障霜栌。推敲小寺门同异，假借斜阳色有无。向者乐山尤乐水，此间忘岳并忘湖。累累果熟颓垣寂，身隐幽栖共话图。
延禧宫菊	[当代] 幻庐	霜杰应怜阙下残，江湖朝市强同看。色因欺冷胡朝采，英有馀馨忍夕餐。异本名湮芳沼废，颓龄相幻渌波难。格奇不效寻常落，盏列黄金抱萼乾。
入暮至当阳，欲参玉泉寺遭守阍拒入，幸可谒北宋千佛铁塔及地宫舍利。馀霭中远眺覆舟山，下掬珍珠泉而返	[当代] 幻庐	势涌青锋累十三，我闻佛说此精蓝。山门一步封天竺，杯水攒珠接海南。缘了须弥诸上座，眼明舍利二重函。暮云既护莲舟覆，三楚经过认驻骖。
中华鲟研究所	[当代] 幻庐	犗投网罟脔终烹，高峡潮平意更平。乐止此间辞白帝，呴于它日喻庄生。六鳌凡俗无门跃，千里回旋寸浪惊。香饵愧争方朔饱，任人至察浅池清。
居楼湾村酿午酌	[当代] 幻庐	土家取僻四围青，意在无尘拂草亭。当遂琴心岩壑志，既同云物往来形。苍鹰岫出高盘翮，蜜醴歌翻共罄瓶。日脚潜移人未已，回风按拍解倾听。
洪都梅岭	[当代] 幻庐	带湖卜筑留稼轩，归似浔阳晋太元。近属团圞生桂魄，即望冷澹合梅魂。林肤光转空无意，石髓波侵不动痕。在市在山相取舍，心源岂必出桃源。
丙申中元节	[当代] 幻庐	微滓清辉烛穗腾，莲心隔远寄河灯。虚延青史三千载，可解苍生十八层。画鬼如人翻得趣，舍真助虐岂无凭。盂兰盆会小功德，本事毋忘拔苦僧。
修水山谷祠	[当代] 幻庐	元丰犹作旧闾庐，当路逢迎或揖予。无恙秋江长与共，有情夕嶂远留虚。襟分历井扪参塔，句挟风樯阵马书。快阁东西元了事，南岩雨卧略相如。
梓乔招饮燕兰楼，会同吟侣以遣中秋。闻今岁月盈于十七，正此夜也。即用楼字	[当代] 幻庐	岁一良宵固倚楼，斓斑桂綵叶凝秋。三坛涓滴销汾酿，满壁嘤鸣协越讴。骨换金丹山谷法，神驰青眼海藏俦。毋分旧雨偕今雨，遥听商声复起收。
新秋	[当代] 幻庐	夜送群蛩次第幽，早凉拂帐小飕飗。欧声快读心同口，杜兴重敲耳代眸。去也汤汤银汉没，呼之朗朗玉奁浮。凋伤肃杀浑无赖，见惯天行亿兆秋。
红叶伉俪设酌柳林，与生云、采芦晤维扬邗沟钓徒、当涂落草堂主。座上飞歌秋心畅爽，约押江字成律	[当代] 幻庐	纵贯秋声南北窗，金风戛玉应千摐。既招箫远梅花岭，重啸杯空牛渚江。柳外笙簧须遍和，座中琴瑟已先双。云行更助秦青遏，送罢班筵意未降。
苦热得雨	[当代] 幻庐	周天为快启黎明，河汉方提倒洗城。顿失芰荷儿女态，新传木叶鼓鼙声。雷行烈叱炎方逼，肺息和同宿梦更。未必禽言辨今古，交交不厌说阴晴。
展墓萱慈五年祭	[当代] 幻庐	玄翮云摩翠巘嵬，迟迟古道接泉台。孤存影向乔松冷，默告音含异鸟哀。断梦纵难收刻漏，馀年渐逼就寒灰。抚碑为展新图册，少慰黄花次第开。
龙峡旅次，同人夜步欢洽存感	[当代] 幻庐	榻倚残城霭锁湖，千山月小夜藏乌。重围落瀑摐金鼓，芒角奔星睒斗枢。可答琴言容简捷，欲穷诗理祇模糊。任由李杜仙耶圣，斯境斯机宁化吾。
春馀即事 其二	[当代] 幻庐	维摩清恙减神姿，暗遣天花一散之。远浦田田生菡萏，空庭寂寂谢酴醾。钟情倦矣如椽笔，结习除于上药师。欲避朱明逼重五，声声箫鼓大夫祠。
春馀即事 其一	[当代] 幻庐	岁岁东风化物新，繁华过罢迹将陈。愿倾白酒皆名酒，误认红尘是软尘。洗耳厌陪谭海客，凝眸聊作看花人。凭他增减盈虚事，懒与推排迭怆神。
丙申五日	[当代] 幻庐	却嗜天中剥粽时，独无兴感助于诗。既经霪雨漫空际，何处沧波不水湄。怀古尽由吟楚些，忧民岂必哭湘累。更非每饭俱毋忘，别去骚心自解颐。
邢台开元寺	[当代] 幻庐	唯观心上有芝田，毳缕云行卵色天。薄雪飞樱过一霎，狂沙断碣抚何年。钟声夜罢寒山渡，经味春逢觉岸传。接引赵州吃茶去，淩波微步铁生莲。
五古	[当代] 顾敏燕	徘徊幽径里，寂寂有鸣泉。心共山水绿，坐忘秋风寒。
五古	[当代] 顾敏燕	桃源旧盟在，春风几时来？未见春风面，桃花如何开？
游绍兴鲁迅故居与石榴留影	[当代] 顾敏燕	谁家院落石榴红，几度花开今始逢。执手相亲堪合影，惜君谁识我情浓。
远眺	[当代] 顾敏燕	爱上层楼驰远目，东南水阔接云崖。神凝天外心虚静，虹彩万千轻入怀。
和晦窗先生七绝一首	[当代] 顾敏燕	霜天犹自忘情开，问讯东风或可猜。历尽深寒香烂漫，清欢忽觉洒然来。
游绍兴鲁迅故居石桥留影感怀	[当代] 顾敏燕	书中三味今朝识，纸扇轻摇立小桥。满腹空虚徒有影，何如从此夜灯挑。
题梅	[当代] 顾敏燕	寒中唯有梅知己，为唤东风俏发枝。非是今生香彻骨，人间谁愿结相思。
微雨与友游顾山	[当代] 顾敏燕	今生难改湖山爱，微雨何妨步履轻。转眼眸凝皆是绿，俯身花嗅未知名。
雨夜遣怀	[当代] 顾敏燕	无眠夜半犹听雨，最忆东风陌上行。杨柳枝头初泛绿，桃花雨细会多情。
虞山怀古二首 其二 曾园	[当代] 顾敏燕	楼外鸣禽催暮色，园中骚客起伤悲。千年文字今来读，逝者如斯不可追。
虞山怀古二首 其一 曾园	[当代] 顾敏燕	名士风流何处觅，相思树下剩相思。庭前旧物谁为主？雪里寒梅我赋诗。
无题	[当代] 顾敏燕	效蚕效蝶效梅花，手把紫砂闲问茶。春色一壶人淡远，谁同青涩共韶华。
赵园观鲤	[当代] 顾敏燕	微雨斜风过曲桥，莲池绿暗水波摇。红鳞未有金钩事，戏罢秋纹戏柳条。
小憩花间戏作	[当代] 顾敏燕	绿藤罗帐清风枕，小憩花间觅自由。蛱蝶纷纷飞入梦，不知哪个是庄周？
无题	[当代] 顾敏燕	何意来时是别时，梅花今又误佳期。寒庭孑立香侵骨，不问春风为底迟。
野梅（2007年2月）	[当代] 顾敏燕	繁华遮眼皆虚设，淡看人间未了情。闹市尘沙花朵暗，荒郊野旷色晶莹。
和如壹	[当代] 顾敏燕	心中画意早成形，笔底春风触处生。一朵嫣红含晓露，花开不问已三更。
无题	[当代] 顾敏燕	莫名愁又起，收拾入新诗。寄与东风晓，来年芳草知。
秋日独步小园	[当代] 顾敏燕	蛱蝶飞飞风瑟瑟，星星点点蕊含香。暂凭幽菊传芳信，情共秋风一样长。
梅下听娇儿弄笛	[当代] 顾敏燕	一曲清风笛，拳拳稚子心。寒鸦知反哺，新笋固情深。
绝句二首 其一	[当代] 顾敏燕	长夜人无寐，心中自有愁。小窗知我意，呼得一轮秋。
绝句二首 其二	[当代] 顾敏燕	愁来挥不去，裹卷付清风。万里迷归路，江南暂勿通。
岁未无眠听雨感怀	[当代] 顾敏燕	众里寻他遍，相思又一年。何人听夜雨，点滴是缠绵。
写春联	[当代] 顾敏燕	素手裁红纸，凝神写妙联。墨香生陋室，清趣入新年。
山中	[当代] 顾敏燕	山中松塔落，开合预阴晴。雀跃娇儿乐，山山笑语盈。
无题	[当代] 顾敏燕	照影秋波里，粼粼入远空。眸凝松竹翠，心与片云同。
如琴湖二首 其二	[当代] 顾敏燕	横波抚古琴，一曲醉深林。湖水悠然绿，何人鉴素心。
黄昏散步	[当代] 顾敏燕	晚霞明暮色，残藕送余芬。黄叶秋风劲，商声不忍闻。
如琴湖二首 其一	[当代] 顾敏燕	迷茫烟水里，谁为我操琴。无语诸峰秀，青波抚妙音。
相思树	[当代] 顾敏燕	郁郁园中树，花开落满庭。相思能采撷，盈手赠卿卿。
再次晦窗君(2012年3月1日)	[当代] 顾敏燕	拂去轻愁薄试衣，年来寒色渐衰微。灵虹欲出先施雨，鲛泪纷飞可采玑。燕子哝哝眉上喜，琴心切切世间稀。还他多少红尘债，月下花前两不违。
感怀赠晦窗君	[当代] 顾敏燕	深情一片唤春归，花下盘桓只莫违。风骨犹存亲魏晋，天真不减孕珠玑。清华扑面留人醉，洁净无尘明镜稀。几日潇潇听雨绿，海棠红透已微微。
长夜有寄	[当代] 顾敏燕	淡写幽兰深种情，微光一点消残夜。飞花轻梦坠无声，逝水华年笺雪帕。念远真非满月时，忘形只在梅花下。寒天袖薄影娉婷，篱角黄昏犹啖蔗。
壬辰元宵忆前尘梦影感怀有寄 其一	[当代] 顾敏燕	盈手清辉寄路遥，夜深还把尘心理。人前但得减真情，篱畔何妨纫冷芷。酸泪强收参苦禅，冰天细琢生香髓。春风弦里续莺声，谁立空庭长侧耳。
己亥日晓来一梦，见雨里蔷薇，记之	[当代] 顾敏燕	懒睡昏昏幽遇梦，蔷薇多病染轻愁。伞中人向春风立，雨底花同寂寞游。滴滴莺声扶欲起，盈盈珠泪诉无俦。原来三界知心少，仙子殷勤自挽留。
壬辰元宵忆前尘梦影感怀有寄 其二 画笔荒疏已久，今又提起，感慨深深	[当代] 顾敏燕	写诗不为耽佳句，长可屏前幽寄怀。书里尘灰虫筑屋，笔端荒色草侵阶。展宣精细空吁叹，扑眼新鲜未瘗埋。可笑十年多弃废，今朝复理旧生涯。
无题	[当代] 顾敏燕	也有痴心曾暗结，沧桑都付笑谈中。酸风射眼幽兰露，凉夜然灯冷月宫。拟把暖怀递花信，犹思披腹待霜鸿。此生徒剩真情在，栖老鸾凰只碧桐。
庚寅初春锦城诗会 其四 青羊宫看海棠	[当代] 魏新河	恨无一计驻芳辰，每为名花苦费神。愿与红妆同睡去，浮生添得一宵春。
庚寅初春锦城诗会 其五 新津县梨花沟看梨花	[当代] 魏新河	千里殷勤为探看，玉容依旧我中年。对花对酒须沉醉，来岁卿非属我怜。
乐游原晚眺，同启宇、仁德二君	[当代] 魏新河	清时滋味只难言，我亦驱车上古原。休向昭陵西北望，黄昏不是旧黄昏。
庚寅初春锦城诗会 其二 机上有感	[当代] 魏新河	庄子鲲鹏列子风，送人重到蜀天空。少年梦想中年悟，写在青冥万里中。
庚寅初春锦城诗会 其三 飞至成都	[当代] 魏新河	九眼桥西万里桥，几回遥望在重霄。苍茫二十三年后，来看桥边旧柳条。
己丑立冬后一日诸子京华雅集，邀共夜饮，予登机径往，黎明醉归长安，用词韵 其三 飞回西安	[当代] 魏新河	衣上京华雨未乾，乐游原上对南山。已将粒粒相思种，撒向咸阳古道边。
己丑立冬后一日诸子京华雅集，邀共夜饮，予登机径往，黎明醉归长安，用词韵 其四 对月独酌	[当代] 魏新河	随人千里去而还，盛满相思白玉盘。此是未央前殿月，劝君今夕定神看。
己丑立冬后一日诸子京华雅集，邀共夜饮，予登机径往，黎明醉归长安，用词韵 其二 机上寄诸友	[当代] 魏新河	百万明星列九垓，中天万象尽诗材。此行不负流霞酿，抱得汉宫秋月来。
己丑立冬后一日诸子京华雅集，邀共夜饮，予登机径往，黎明醉归长安，用词韵 其一 宇时力邀，且有候驾之语，口占以报	[当代] 魏新河	长空命驾彩云飞，手把秦时明月归。此日剡溪舟上客，两京同看一斜晖。
二零零九年元旦都门大雪，昧爽独步	[当代] 魏新河	无星无月亦无灯，无影无痕无一声。只有心光恒耿耿，明明灭灭是诗情。
黄昏数往返于临潼临洮间，云端口号	[当代] 魏新河	凭空不见雁飞高，足踏羲和又几遭。万里长风鼓双翼，一鞭天马过临洮。
黄昏自京归西安机上	[当代] 魏新河	又从天路踏残云，万里乘风西入秦。窗外夕阳维不住，钧天大幕此沉沦。
自咸阳飞抵成都赠诸诗家	[当代] 魏新河	放眼苍茫天地开，又凭双翼上天台。秦中无物堪相赠，背负汉家残照来。
雨后辋川道中	[当代] 魏新河	百重泉水尚依然，雨过千峰色倍鲜。山似美人争媚我，新妆宛转绕车前。
辋川别墅旧址王摩诘手植银杏周围十米	[当代] 魏新河	一千三百年前物，今日犹垂数亩阴。曾共南山与明月，幽篁深处见弹琴。
万米高空寄怀忆雪集唐四首 其二	[当代] 魏新河	章句惭非第一流，对君疑是泛虚舟。东皇去后韶华尽，却忆当年赋远游。
夜过涪陵	[当代] 魏新河	乌江看是半河灯，巨舰徐行类滑冰。小睡未须愁道远，看山看水过涪陵。
成都试飞	[当代] 魏新河	身共浮云作意飘，江山巴蜀望中遥。横江半寸如毛发，知是成都万里桥。
沈园伤心桥畔作	[当代] 魏新河	沈园老柳尚阴阴，九百年来岁月侵。我到伤心桥畔立，无伤心事也伤心。
访望江楼	[当代] 魏新河	雨向春熙路上飘，垂杨犹舞旧时腰。不知何处薛涛井，试问行人九眼桥。
西安起飞之成都	[当代] 魏新河	长安城小四方匣，渭水终南几尺多。故地十年人不到，乘风去听大江波。
登骊山	[当代] 魏新河	清游感慨总无凭，待上骊山第几层。一桁垂阳落黄叶，山根木末见秦陵。
蜀中飞行杂诗选五首 其四 平羌江望之如一线	[当代] 魏新河	平羌江水绿不流，两岸人家稻满畴。最是关心今夜月，也应一样半轮秋。
蜀中飞行杂诗选五首 其五 过乐山	[当代] 魏新河	凭窗遥看一长洲，二水围城气势遒。正是晴空三万里，半窗斜日过嘉州。
叶海燕索诗，叶年十九，善舞，家吴山下	[当代] 魏新河	舞态盈盈比柳花，破橙十指细如芽。落花不到吴山下，认得湖东苏小家。
蜀中飞行杂诗选五首 其三 过峨眉山	[当代] 魏新河	千山直瞰小窗危，碧落扶摇云气吹。九奏箫韶闻得未，层霄一顾见蛾眉。
蜀中飞行杂诗选五首 其一 过宜宾	[当代] 魏新河	云横八极气空濛，眼下长江远入空。腹稿成来真漫与，耳边猎猎响天风。
蜀中飞行杂诗选五首 其二 居蜀七月，四十三次飞越长江	[当代] 魏新河	一片江山大卷长，欲收诗里太荒唐。平生无分闲游历，四十三番过大江。
画兰既就，口占题之	[当代] 魏新河	连朝春雨自潇潇，灯下无人伴寂寥。且把美人轻唤起，小窗相对读离骚。
题为张巨强摹朱佩君红鲤	[当代] 魏新河	自许今生游兴豪，西湖春暖绿葡萄。眼前一片胭脂水，知是桃花十二桥。
机过泾渭汇流口	[当代] 魏新河	由来疆界自分明，一样东流各自行。到底本源都是水，为谁污浊为谁清。
夜雨醉访灞桥，同克光、海洲、星汉、亚平、逸明、京战、迎建、庆霖、力夫、尽心诸君	[当代] 魏新河	以我长安雨，沾君南北衣。眼前秦汉水，流去几斜晖。
题牧石先生赠丛碧翁绝笔残梅图	[当代] 魏新河	繁华一去不由人，瘦影残香画未真。玉笛何须吹怨曲，飘零元不为伤春。
丙戌中秋口号	[当代] 魏新河	千古一中秋，曾经几诗客。千秋一月明，谁得共魂魄。
题画	[当代] 魏新河	占得秋无尽，亭亭一小亭。亭前黄叶凹，知此有人停。
甲午夏至自函谷关经潼关访萧关	[当代] 魏新河	千秋塞上草离离，青史征尘落我衣。中杀饱闻三寸舌，东封可笑一丸泥。国求同治成和世，山设重关岂限夷。要识鲁连东海志，单车何事到西陲。
登兴城大青山	[当代] 魏新河	地脉天风迥不伦，登临已出万松尘。东来海入山形势，南望城随岭欠伸。峰似故人常聚首，水流异域得分身。明年更待平湖出，好弄扁舟再问津。
画就补题	[当代] 魏新河	寄生人海感零丁，且领清秋片刻宁。山色到能如意写，雨声始会隔帘听。看来明晦皆成趣，坐久人花两失形。画里遥岑原胜画，不知谁得几分青。
咏怀古迹	[当代] 魏新河	九鼎传家有继承，江山依旧祖龙薨。丘连太华形犹霸，气蔚中原势欲兴。时至非关楚三户，运移例见汉诸陵。人生亦有百年限，不信强秦万岁征。
可能	[当代] 魏新河	可能忘却楚人弓，何计悲欢泯始终。上善无如知不止，真狂不自觉为雄。情违常礼多时至，诗得佳人爱后工。闻道十年存两界，此身恨不有重瞳。
辛卯仲春郊行即景	[当代] 魏新河	深入杏花三十里，横穿柳影几千重。极边芳草缝天地，际水夭桃谢鼓镛。春欠诗痕补方足，云移山色过来浓。此身待脱层层茧，端赖东风细细舂。
余素爱雪，而京师经冬皆无，人日忽降，喜与东遨联句，既而乘兴作此	[当代] 魏新河	年来天意总无常，清白人间赖晚妆。雪月重明拥门户，江山一色失阴阳。诗因无利清于水，梅以浮名俗到香。坐想池塘春草绿，忽闻滴水响空廊。
七月三十一日夜作 其二	[当代] 魏新河	逐月追云到海涯，有情天降散余花。沉卿弱水千寻底，赎我恒河一粒沙。月为何人圆后隐，星非昨夜坠时佳。前途无量人生短，放下行囊便到家。
庚寅除日访柏翁观梅	[当代] 魏新河	老干新抽万古芽，零香片蕊历恒沙。开君法界千秋目，看此神州末日花。向小园中齐物理，到南枝上认邦家。忽然参透先生杖，可信江山亦有涯。
七月三十一日夜作 其一	[当代] 魏新河	身在长安阅客频，这番别意过于真。情如草色遥方觉，人似歌声忆更亲。枝幸得同花后果，根何能择蕊前因。事非人力非天力，多恐如来眉也颦。
庚寅中秋用逸明诗家韵	[当代] 魏新河	独客长安觉月遥，例无佳句答今宵。千秋怅望余双眼，几种相思打一包。月有行云堪自蔽，情非仗酒不能豪。莫嗟人世无佳节，须信中秋属我曹。
无题	[当代] 魏新河	自是人间有不平，尽余时日忏吾生。守恒星有来朝现，忍缺月经今夕明。再世相逢能恕我，万难兼顾只辜卿。请看无尽沣河水，不抵七年双泪倾。
未有	[当代] 魏新河	未有平生半面缘，临屏已把誓言删。忍来青梗石生草，肯信蓝田玉化烟。君意追随无影水，我心漂泊忘情天。愿为息壤留精卫，不信沧溟不可填。
丁亥六月既望芙蓉园雅集用杜曲江韵	[当代] 魏新河	新种垂杨会挽衣，夜深常赖送人归。春全盛日花全谢，月最明时星最稀。岂有南华二章悔，先期北斗九垓飞。不成四十年来悟，慎勿吟诗与世违。
丁亥至日谒杭州龚自珍纪念馆即用其咏史韵	[当代] 魏新河	双开老眼望神州，谁倚东南涕泪流。一角湖山容我坐，几人杖履与公游。霸才须待风雷降，生气固非文字谋。不是烹鲜医国手，先生合拜万梅侯。
己卯迎春曲步凡翁韵 其六	[当代] 魏新河	锦绣年华一旦抛，渐从涉世解人嘲。惜阴乏术平凡过，得句无题仔细敲。愿向群山求画法，更从双燕学营巢。风云过眼春潮涌，万紫千红漫混淆。
乙酉中秋	[当代] 魏新河	清宵风露故飞飞，摇落园林有所思。花近中秋菊为主，月过今夕影都卑。第三年自长安住，最小伊从此路归。曾立梧桐容易老，萧疏犹洒旧光辉。
秋怀	[当代] 魏新河	再见西风两眼昏，同车曾到渼陂村。秋山红带新春影，老柳青馀旧梦痕。双滴能忘他日泪，半捐还忆那时恩。顽躯来岁应犹健，准备西风过我门。
己卯迎春曲步凡翁韵 其五	[当代] 魏新河	又是青春一度深，看花人独立楼阴。无穷无可留连日，曾几曾经向往忱。忽忆不全尝做梦，据怜犹有未灰心。树头也不知名鸟，漫向风前斗好音。
己卯迎春曲步凡翁韵 其四	[当代] 魏新河	千树梨花弄雪时，春风久废故人思。还巢鸟雀为卿伴，出岫云烟是我师。万首有缘兼有份，中年无泪亦无诗。从今早作平凡计，春草萋萋负谢池。
己卯迎春曲步凡翁韵 其三	[当代] 魏新河	咸阳一望足堪叹，柳色蒙蒙覆水澜。与细君谋稻粱苦，为娇儿做马牛难。时因作业矫情怒，偶寡言欢作病看。久课佛前香一炷，平安祈祷履温寒。
戊寅迎春曲步凡翁韵 其五	[当代] 魏新河	生涯泛宅抑浮家，斟酌星辰不用赊。朋友日边红杏蕊，交亲天上碧桃花。眼前海日一轮近，足下齐烟九点遐。得句真成高格调，几回彩笔割云霞。
己卯迎春曲步凡翁韵 其二	[当代] 魏新河	先花早起后花眠，不辨春来第几天。检梦全无新页码，汲心半涸旧情泉。静言悔过虔思往，长坐怀人当过年。可恨俗缘消不尽，沧浪望断五湖船。
己卯迎春曲步凡翁韵 其一	[当代] 魏新河	事事难忘事事忘，犹堪觅句答春光。弃人岁月杂忧喜，多病身躯盼吉祥。草脚遥浮一分绿，柳腰匀下几丝黄。小桃无恙今重见，十二年来各健康。
戊寅迎春曲步凡翁韵 其三	[当代] 魏新河	多病多年药物亲，浮生渺小等微尘。心房久作千丝网，腹笥真成一字珍。往事重温难辨昨，旧书百读尚如新。健忘到此轻诸佛，独礼钧天记忆神。
戊寅迎春曲步凡翁韵 其四	[当代] 魏新河	郊陌遥看草色添，评诗恕己律人严。意兼美刺多招怨，体杂刚柔易失廉。久药成篇诗亦病，泥人说梦客应嫌。春宵把卷修来福，况有嫦娥侍画帘。
戊寅迎春曲步凡翁韵 其二	[当代] 魏新河	春光误入小茅庐，也感天公不我疏。转觉好诗因接物，为生新意遍翻书。覆函每误期迟后，得句恒忘梦醒初。一事输人无奈甚，少年偏爱赋閒居。
戊寅迎春曲步凡翁韵 其一	[当代] 魏新河	我同草木预先知，出土微声听院墀。欲说还休还欲说，难辞愈罢愈难辞。尽删作者前头意，来和迎春最后诗。总为心高难落笔，一篇吟到送春时。
丁丑迎春曲步凡翁韵 其二	[当代] 魏新河	如涌诗情剩几分，残香馀味岂堪闻。飘摇身似辞枝叶，落寞心如死水纹。独有孤怀酬暮雪，断无绮思到朝云。十年我被不群误，莫更斤斤思不群。
首届青春诗会赋似诸诗友	[当代] 魏新河	莫更伤麟怨道穷，行看凤集碧梧桐。新风初在形成日，大业还须创造功。合力涓埃成海岳，同心造化废时空。永铭诗是吾家事，归课娇儿诵国风。
丁丑迎春曲步凡翁韵 其一	[当代] 魏新河	伤心爱恨似干戈，镜里青丝半已皤。世上谁能填恨海，人间亦自有银河。愁缘情重较人苦，身以飞高得月多。也解黄粱终是梦，更从梦里觅南柯。
甲戌仲秋以病住院，内子携佩儿来探视，留三日，送归二首 其二	[当代] 魏新河	偃蹇尘中事有因，家庭新觉重交亲。微言荆内惭相怒，小过娇儿悔即嗔。尽力无能扶棣萼，用心有泪报萱椿。十年老尽江郎笔，头绪如丝写不真。
甲戌仲秋以病住院，内子携佩儿来探视，留三日，送归二首 其一	[当代] 魏新河	相送长街待去车，将离未识尚咿呀。膝前泥我明眸切，背后怜伊小步斜。灯火如流宵市闹，星河欲转淡云遮。遥知归路秋天黑，阿母相携哭到家。
乐耕堂观藏画	[当代] 魏新河	一卷生空翠，虚堂满白云。丹青多古意，宾客会奇文。暝色随流远，希声在壑闻。今朝洗心眼，兴观自不群。
关中飞行	[当代] 魏新河	银槎直放刺云空，眼底群山尽赴东。一线黄河开禹域，四围白日走天风。情移十丈红尘外，身在五陵佳气中。为是三唐形胜地，云端得句自然工。
拜太史公祠墓	[当代] 魏新河	三十年来我，因公尽信书。龙门占卧虎，汉室用良狐。松柏千秋客，河山一冢孤。自通今古变，冷眼看舆图。
蕲春太平山庄	[当代] 魏新河	山风清不已，山月朗无终。一绿通吴楚，千流变徵宫。林深诗思俊，云异画图工。造化应无意，时时与我同。
兴城老龙湾听夜潮	[当代] 魏新河	不是骑鱼客，乘风到北溟。凭空听万古，永夜倚孤亭。大化都无迹，洪荒此现形。隔栏问沧海，有过几枯荣。
自题山行图	[当代] 魏新河	忽然凌木末，倏尔在溪湄。云起前途断，峰回进向迷。入深如接古，去久已违时。足下沉残日，千山渐失仪。
空中对饮，同陇上耕夫	[当代] 魏新河	同骑大鹏背，万里向南溟。短几开天席，长歌叩帝扃。相亲千古月，互饮一杯星。君看银河岸，鸿蒙隔我青。
此情	[当代] 魏新河	此情如可待，随分隔参商。泪急何暇哭，情多不足伤。可能全谢傅，已许半荀郎。寄语鬘天座，岂因三宿桑。
戊子初夏游云台山，同长河、东遨、振振诸公，曾得一联，今春检得，为足成之	[当代] 魏新河	万古余形迹，吾今用一分。无源天下瀑，有理石生文。路协来回水，身和出入云。行行失声色，那得有悲欣。
波斯短歌行译笺 其二十六	[当代] 钟锦	方士硁硁术士诬，神仙毕竟是虚无。不闻大药黄金得，只见荒丘宿草芜。
波斯短歌行译笺 其二十四	[当代] 钟锦	富贵须行乐及身，人生奄忽若飙尘。一朝尘复归黄土，无酒无歌始识贫。
波斯短歌行译笺 其二十三	[当代] 钟锦	占得谁家歌舞场？腰肢弦管满华堂。寿非金石终须尽，又替谁家占北邙？
波斯短歌行译笺 其二十二	[当代] 钟锦	当时座上尽豪英，春已高歌酒已倾。酒苦无多春苦短，凄凉忽向北邙行。
波斯短歌行译笺 其二十一	[当代] 钟锦	殷勤把酒劝卿卿，来日须同去日倾。万一明朝天地改，劫灰飞尽古今平。
波斯短歌行译笺 其十八	[当代] 钟锦	巨殿高陵没棘丛，君臣宴乐一时空。野驴踏得骷髅破，不遇名王射虎弓。
波斯短歌行译笺 其十九	[当代] 钟锦	经惯风腥草木穷，开从战血色逾红。纵教词客怜香泽，肯与钗钿坠处同？
波斯短歌行译笺 其二十	[当代] 钟锦	依依记得绿罗裙，芳草相怜意最殷。更著江头离别泪，滴成晴碧远连云。
波斯短歌行译笺 其十五	[当代] 钟锦	曰俭曰奢徒费吟，一朝身死总消沉。江头谁问怀沙恨？淘尽江沙只见金。
波斯短歌行译笺 其十六	[当代] 钟锦	富贵区区徒尔为，荣华谁见不曾衰？茫茫一片胡沙雪，明灭逼人能几时？
波斯短歌行译笺 其十七	[当代] 钟锦	天地何妨逆旅看？门前日月转双丸。荣华多少逢迎尽，一样匆匆遣素檀。
波斯短歌行译笺 其十二	[当代] 钟锦	凉阴正好卷诗书，蔬食常丰薄酒馀。得汝清歌时一啭，何妨广漠是华胥！
波斯短歌行译笺 其十三	[当代] 钟锦	眼前富贵赚渠侬，海上蓬莱去不逢。还我及时一杯酒，兴亡休问景阳钟。
波斯短歌行译笺 其十一	[当代] 钟锦	中分瀚海与耕田，一带平沙细草前。惟愿君王全盛日，与侬留作小神仙。
波斯短歌行译笺 其八	[当代] 钟锦	问甚故园和帝京？云何醪浊与酤清？生涯终似杯杯浅，寿命偏如叶叶轻。
波斯短歌行译笺 其十	[当代] 钟锦	英雄淘尽只由他，古帝名王干我何！谁管大人龙战怒？谁听小雅鹿鸣歌？
波斯短歌行译笺 其九	[当代] 钟锦	若言日日有花红，谁见年年花尽同？君看门前春水涨，浪花淘尽古英雄。
波斯短歌行译笺 其六	[当代] 钟锦	诗律长瘖似冻乌，殷勤谁解劝提壶？不辞唱尽春风媚，添与蔷薇一点朱。
波斯短歌行译笺 其七	[当代] 钟锦	春阳驱尽去年心，好共东风酒满斟。君看长空孤鸟去，不堪万古此消沉。
波斯短歌行译笺 其五	[当代] 钟锦	苑中玉树曲方阑，杯里金茎露又乾。惟有年年春水畔，万千红紫尽君欢。
波斯短歌行译笺 其四	[当代] 钟锦	万象新生赖一元，幽人观化到无言。谁将花雪招招至？自见天心漠漠存。
波斯短歌行译笺 其一	[当代] 钟锦	驱尽繁星天宇澄，扫除长夜看东升。殷勤又唤浮生梦，遥射宫楼最上层。
世记经	[当代] 钟锦	四大洲中物色殊，天宫地狱指虚无。是谁会得如来语？画出三千世界图。
露遮经	[当代] 钟锦	欲拯凡心法是财，沙门独擅竟何哉！况将邪说愚黔首，恶道无穷必堕来。
布吒婆楼经	[当代] 钟锦	因缘生灭想俱随，依法须能證出离。绎谬论雠全不记，我惟四谛遣君知。
沙门果经	[当代] 钟锦	伎术存生得自娱，心为形役漫成奴。如来正法明诸闇，现有沙门果报无？
三明经	[当代] 钟锦	婆罗岂与梵天同？恚恨瞋心各不通。惟见比丘多自在，无家无产苦俱空。
裸形梵志经	[当代] 钟锦	娱乐无妨德行真，勤修何用苦君身？若能漏尽生明慧，即是沙门正果人。
究罗檀头经 其二	[当代] 钟锦	祀法俱全福报齐，如来亲證愿犹低。若能灭得诸痴尽，德备慧明无上跻。
梵动经 其十二	[当代] 钟锦	受触相乘见网成，织来六十二纵横。若将诸有根芽断，直向泥洹净处生。
究罗檀头经 其一	[当代] 钟锦	礼欲丰隆意欲虔，何难倾国奉神天？不知灌顶王时事，安隐民人祀法先。
种德经	[当代] 钟锦	五法惟须二法存，众生戒慧最为尊。高门好相偏生慢，广诵多闻亦自昏。
梵动经 其十一	[当代] 钟锦	五欲重重入四禅，世间枉自辨愚贤。俱成现在泥洹论，谁见将来净土莲？
梵动经 其十	[当代] 钟锦	不惟四大是无常，无欲方同欲界亡。真使我身终断灭，为丘为蹠漫彷徨。
梵动经 其八	[当代] 钟锦	终后常疑有想存，他皆无想任纷繁。恐成非实非虚见，寄语婆罗莫漫言。
梵动经 其九	[当代] 钟锦	若言有想事茫如，无想须疑命尽虚。竟付诡辞仍是误，世间思理漫欺予。
梵动经 其六	[当代] 钟锦	爱恚常教善恶讹，他生报应竟蹉跎。诡辞漫应何须会？君若推原意已颇。
梵动经 其七	[当代] 钟锦	直问根源到太初，言无言有尽成虚。君如会得因缘在，雠论区区但自除。
梵动经 其五	[当代] 钟锦	大事因缘到眼前，一时雠论且须悬。茫茫宇内身如寄，辩甚无边与有边？
梵动经 其三	[当代] 钟锦	我及世间终漫存，枉从劫内计根源。若将观察穷无际，天地绵绵孰可论？
梵动经 其四	[当代] 钟锦	梵天安住寿绵长，总为嬉娱妒恨伤。五识既知俱幻有，便于神我觅恒常。
阿摩昼经 其二	[当代] 钟锦	正法闻生信乐心，明行无上世尤钦。转怜摩纳聪明浅，自负婆罗种姓深。
梵动经 其一	[当代] 钟锦	欢喜心齐忿结心，一般陷溺世情深。寡闻惟叹堪持戒，小小因缘岂足钦？
梵动经 其二	[当代] 钟锦	甚深微妙法光明，照见将来过去行。彼是一齐归寂灭，尚于何处起相争？
大会经 其二	[当代] 钟锦	岂无魔妒若波旬，怪骇诸仙与鬼神。我自精勤于正法，何难勇猛度天人？
阿摩昼经 其一	[当代] 钟锦	息尽贪痴但反躬，不应妄自议神通。若非力士金刚杵，岂得顽愚服理穷？
大会经 其一	[当代] 钟锦	德位纷纷总不齐，世间争逐尽成迷。君如会得诸天集，始悟荣华品最低。
自欢喜经 其一	[当代] 钟锦	虽于诸佛莫能知，也识如来说法奇。总别相中高妙尽，为君勘破世间痴。
自欢喜经 其二	[当代] 钟锦	等为爱染世间心，神足甚于机械深。莫怪如来斥卑贱，今人学只助荒淫。
自欢喜经 其三	[当代] 钟锦	太初我父已堪惊，犹可昏灯恕眼盲。不忍便疑心力懈，竟将何事误经名？
清净经 其四	[当代] 钟锦	有乐何庸假诡辞？如来呵誉但须知。自离五欲贪痴后，直入四禅清净时。
清净经 其五	[当代] 钟锦	不住法中常住存，静如枢转动如门。从教阅尽芸芸物，复命知常但守根。
清净经 其六	[当代] 钟锦	问甚如来终不终？常边身命有无中。世间吊诡俱邪见，虚实相持只是空。
清净经 其三	[当代] 钟锦	既同师受法俱平，句义云何诤讼生？所说莫须言不正，尽从和合见相成。
清净经 其二	[当代] 钟锦	彼此当须判是非，如来正法本精微。酪酥一见俱相似，尝到醍醐味最希。
清净经 其一	[当代] 钟锦	诤讼全由吊诡来，正邪颠倒莫相开。为防厌患戕真法，须把痴疑仔细推。
善生经	[当代] 钟锦	莫漫倾身礼六方，躬行只是在纲常。云何善报诸天外？当世身财亦不伤。
阿㝹夷经 其二	[当代] 钟锦	我父何来秘术传？言循世界太初前。恐他译手颓唐甚，华梵纵横随意牵。
阿㝹夷经 其一	[当代] 钟锦	亦知神足信堪修，能尽无边苦际不？只恐愚人终暗昧，贪痴齐向此中求。
释提桓因问经 其二	[当代] 钟锦	调戏难从灭迹除，总由己实界他虚。岂教喜乐俱空尽？只是其间秽恶疏。
释提桓因问经 其一	[当代] 钟锦	清净音中众义俱，琉璃琴上一时娱。无端只恨般遮翼，不使相逢柏拉图。
大缘方便经 其二	[当代] 钟锦	行即无常法即空，竟知谁在众缘中？漫从色受生分辩，灭尽何来彼我同！
大缘方便经 其一	[当代] 钟锦	定知贪爱即无明，杖讼不然何自生？名色互缘成苦荫，终教取有遍诸行。
三聚经	[当代] 钟锦	三聚从知各异趋，尚忧难识涅槃途。一增演道俱周备，悲愿慈怀认得无？
增一经	[当代] 钟锦	法数相开本是权，一增圣教竟流传。儒门亦有周书在，八政五行相次编。
十上经	[当代] 钟锦	法法相生信不疑，十增十上岂云宜？不知理自纵横在，妙解冥参各有时。
散陀那经 其一	[当代] 钟锦	离服裸形诸法迂，浊言遮道众人愚。一从正意归狮子，才识苦行成犬儒。
散陀那经 其二	[当代] 钟锦	坚固须闻第一行，莫忧坏乱总相生。我今自尔乘虚去，肯与波旬琐琐争？
众集经	[当代] 钟锦	门徒二部漫相攻，谁与尼乾慨命终？座下耆年舍利子，为传众集到无穷。
转轮圣王修行经 其二	[当代] 钟锦	世运衰穷岂不还，凭谁为转此循环？尔时弥勒如来出，已去将来总一般。
弊宿经	[当代] 钟锦	断灭须忧泯至公，不应善恶也为空。若言他世更生事，只手茫茫證亦穷。
转轮圣王修行经 其三	[当代] 钟锦	正法长应驻此轮，更无衰盛转相循。比丘于此勤修得，即是西方净土人。
转轮圣王修行经 其一	[当代] 钟锦	必使王施及下穷，不然盗贼转相攻。恒心但作士民别，礼节正须仓廪丰。
小缘经 其二	[当代] 钟锦	渴饮饥餐情欲萌，渐于贪著起纷争。一时四姓因缘在，便失当初自照明。
小缘经 其一	[当代] 钟锦	骄慢还从种姓深，便于正法漫相寻。君逢穷巷躬行士，纵不折腰先折心。
白马寺唐梁国公墓	[当代] 钱之江	狄薛二梁公，时同异其轨。狄公清介姿，片言活诸李。至今侈其事，流传妇孺耳。薛氏本无行，夜事天颜憙。勒石宠贰师，奇祸自兹始。名归不意间，血食遂无已。北邙封树尽，坐馁若敖鬼。此理不可究，长冷英雄齿。
角直保圣寺阿罗汉像，传为唐塑圣杨惠之所塑，端午日往观之	[当代] 钱之江	圣者本无师，造化资心匠。埏埴一壁微，能穷世间相。摧折示成坏，馀者幸无恙。敷彩半蚀磨，形枯神乃王。海峤坐嶙峋，力与真宰抗。天随亦可儿，夜静闻揖让。
咏史	[当代] 钱之江	商山有隐沦，丘园养其志。蒲轮徵不起，豹姿日炳蔚。赤眉除旧命，槛车强而至。解衣推食之，勉效冷官智。新律重挟书，建言干上忌。昔为王者宾，今知狱吏贵。蹈海悔无从，三尺不汝贳。异哉当时友，搏人若魑魅。
谒德里骨都塔（QUTUB MINAR）及大清真寺墟	[当代] 钱之江	永作炎方镇，孤标嗟骏极。浮云履而至，下临飞鸟翼。镌壁蛇行字，沕穆箴言默。或云骨都墟，曩起雪山北。控弦十万士，三战县其国。此邦重偶像，裸形媚姿色。火书尊一经，恐贻齐民惑。至今颓垣间，残躯略可识。庭陈育王柱，示彼燕然勒。不为真宰献，何以修臣职。拱券摩苍穹，倏尔土花蚀。固哉人主智，不撼湿婆力。
题相锋明庐二师合作松乔栖禽图	[当代] 钱之江	独立崇冈上，寰区邈蚁垤。嘹唳干九天，飘风过耳失。浩浩见苍溟，金光开蜃室。偶与赤松戏，鳞鬣动萧瑟。浇世孰为友，遥思竹林七。慎莫点尔睛，风云破壁出。
八郎庙	[当代] 钱之江	祠荒半以颓，或云杨氏子。其身徇庙社，其鬼护桑梓。野老披发来，春秋祷乎此。敛容陈俎豆，血食殆千祀。我欲思其人，孰与徵诸史。犹觉不平气，若在四郊垒。惜哉锐头儿，人微道则否。瞻彼双宰木，无情送江水。鳞鬣具龙形，飞腾殊未已。我辈何为者，日暮徒徙倚。
兰亭秋禊	[当代] 钱之江	越中遗烈地，云雷森万壑。郁郁平吴气，山势如相搏。趣驾发兰渚，千载践一诺。蓐收新用事，撩乱吹陨萚。恍闻永和人，觞咏振林薄。岸帻俛长流，形骸何脱略。功业不可期，疏水亦云乐。嗣音乃绝响，再拜倾桑落。风雅栋挠时，往往仁人作。勖哉二三子，五鹿方岳岳。
和茶馆饮翠袖所酿青梅酒次日赴天台又饮綵绢所酿虽甘冽不同其为佳酿则一也因分均得晓字	[当代] 钱之江	薄言发天台，岩壑献深窅。澒洞赴天门，海气悬孤鸟。矰缴不可施，弋人舌为挢。譬若二三子，所志青云表。晔晔豹变姿，君子自夭矫。惜哉和鼎具，用舍在瞽眇。率尔近酒卮，诗思助清窈。甘冽果何为，天意密难晓。
谒京师孔庙上硷斋兄	[当代] 钱之江	万刃不可窥，秖在清深里。瘿柏作龙摅，觚棱移日晷。稽首礼圣容，九韶忽在耳。明堂冷烝尝，道固有休否。把袂与君言，浩浩无涯涘。久溷世尘中，孰克善终始。或者力不任，木铎其吾子。事如不可为，终焉守道死。
登伍公山	[当代] 钱之江	中心忽不乐，振袂上高亭。四郊春气薄，坚坐待颓龄。江湖襟左右，浩浩鱼龙腥。想见素车发，肤寸生雷霆。狐火丛祠碧，一春深闭扃。长风吹林樾，簌簌响空庭。野人焚香烛，神歆下翠輧。髣髴顾我语，结发餐茯苓。天地矧不仁，哀乐乃常刑。回首如梦寐，森森宰木青。
胡僧返乡过杭招留社诸君饮	[当代] 钱之江	夫子圣于时，有以厄陈蔡。侏儒饱欲死，广文饭粗粝。士固有穷达，穷乃见真态。一事不可忍，平居对驵侩。旧雨惠然过，何劳折简徕。具酒燕诸贤，风云此际会。一樽细论文，味在咸酸外。语及文运衰，抚膺有馀慨。道有显晦时，劫有成住坏。湘累不可追，彼苍方愦愦。谁其疏凿手，茫茫开九派。风雅见揄扬，大伪从沙汰。我辈虽不敏，略自陈曹郐。此意与谁言，夜气正沆瀣。
拟古二章 其二	[当代] 钱之江	诘旦发理安，回首望嵚岑。寒泉出涧石，泠泠生清音。墓木春风外，凄凉吹我襟。焚香漫相拜，鷐风鸣层林。徘徊凭吊意，咏怀默默吟。扰攘四海内，大道一肩任。何意吞舟物，偃蹇困蹄涔。袖手匡庐去，萧条万马喑。荒草来时路，感遇无古今。兹游固胜绝，难酬秋士心。
拟古二章 其一	[当代] 钱之江	灼灼春桃李，荣华复几时。风雨一摧折，衰谢委庭池。君子昧此理，翻贻达者嗤。狐鼠尽冠盖，国士恒苦饥。明烛高堂夜，犹传白玉卮。宾主两如醉，一客向隅悲。良会有时散，北邙无限碑。青青千里草，焚身悔已迟。劳劳徒何益，尘网苦羁縻。北望鹿门远，优游无尽期。
古诗	[当代] 钱之江	招魂猿鹤怨，况及婪尾春。不惟逢端午，循例吊灵均。季世多风雨，荒祠貌鬼神。画工有奇术，千载见斯人。独抱怀沙恨，历历血痕新。君子当去就，微命何足陈。抗颜叩帝阙，奸竖咸逡巡。天威偶不测，锯斧成其仁。嗟哉老病馀，昏昏近顺民。颇学鹦鹉言，颠倒亦不嗔。三良迹已远，贤圣渐能亲。今夕复何夕，独坐野水漘。夜气龙蛇动，轻寒鸟雀驯。游鯈知我意，时时跃一沦。
留社永福寺聚唱分韵得“光”字	[当代] 钱之江	幢幡开最胜，草木證重光。宿诺三生在，沧波一苇杭。为参金粟果，同礼赞公房。暮雨回天地，虚钟幻海桑。云深灵鹫立，洞古老猿藏。君问西来意，微言竟渺茫。
挽诗人李梦唐兄	[当代] 钱之江	七日君行矣，十年兄事之。盍簪无宿诺，赍志有遗诗。独木颓然圮，危邦瘁可知。形夭虽异世，心丧永为期。杞梓贻猷在，松楸去路疑。不堪执君绋，聊尔奠残卮。
挽天水公十二韵	[当代] 钱之江	四海升平日，闻公驾鹤征。谪官何寂寞，晚节待分明。身去移舟壑，足回空谷声。礼贤酬屡顾，危局见孤撑。用世勤宵旰，忧民谏甲兵。天心专杀戮，庙策费权衡。补衮谁能继，攀髯未许行。康回操国柄，赵盾弑君名。二日苍生仰，三言铁案成。一朝肱股折，八表柱维倾。诏罢春秋祭，徒贻轻薄评。斯氓犹愦愦，孰为发噌吰。
无题 其二	[当代] 钱之江	独持微火洞虞渊，直笔犹迟右史言。此日九衢纷以目，只应公议在维园。
无题 其一	[当代] 钱之江	上有奇谋能弭谤，民无寸铁利行师。清流白马湛波去，永夜青燐警梦时。
唐高力士墓志书后	[当代] 钱之江	忠忱屡谏长杨骑，武略何输细柳营。信是三郎恩义寡，一生成就谪仙名。
北行	[当代] 钱之江	老树颓唐不受春，山穷岚气变浮尘。长车欲辟玄冥域，历换红羊劫正新。
连日祁寒酷暑不定	[当代] 钱之江	播晴弄雨帝能威，才了重裘又袷衣。莫怪小民无特操，申韩行事本无违。
端午与诸君坐塘栖会馆谈旧事	[当代] 钱之江	断简他年存夏五，长安此夜满青燐。贞元朝士凋零甚，绝粒难醒梦里人。
近事二首 其二	[当代] 钱之江	尸位能叨三品豆，天恩长护五侯烟。老夫久矣伍樊哙，公辈何颜对古贤。
近事二首 其一	[当代] 钱之江	九畹滋成暮气侵，抟沙心力久摧沉。公家自信良医在，二竖膏肓未易针。
初五日浮蚁兄招饮赤岸桥有古樟一本八百年物也	[当代] 钱之江	阅世长依赤岸津，北枝曾荫宋遗民。劳形我欲托知己，垂老怜君拜路尘。
马日与诸友饮于小河直街谈时事，窗外新柳初发	[当代] 钱之江	山移未改操蛇者，历尽依然指鹿年。时雨不翻河水老，鸣春才调让君先。
斧斤	[当代] 钱之江	斧斤伐处今成瘿，饰以痴梦掩其眚。生及花开一刹那，燐燐恍见旌旗影。
上元值雨戏成	[当代] 钱之江	鱼龙趁月计全讹，庭燎新陈颂圣歌。有客夜来灯已尽，独将碎影送颓波。
樱花二首 其一	[当代] 钱之江	东皇着意饰繁华，暂为新樱一驻车。留待异时成故事，弱条曾障北尘加。
樱花二首 其二	[当代] 钱之江	烟光一瞬怒于焚，死报句芒翳北氛。知否前宵风雨里，有人遗璧鄗池君。
太康五年吴故牙门将裨将军虞羡砖砚	[当代] 钱之江	儒将声名昔莫双，秣陵王气仗君降。胜朝自有遗民在，不与机云共渡江。
东晋龙凤花瓶砖砚	[当代] 钱之江	典午风流事已非，龙飞残甓想威仪。汉家正朔堂堂在，牧马胡儿莫妄窥。
四月十五日有悼	[当代] 钱之江	一鹤西飞遂不还，谁驱初日向虞渊。黄沙满地精禽死，回首春明廿四年。
题东晋会稽张显砖研	[当代] 钱之江	雪晴促办剡溪舟，况有烟霞未尽酬。殊赏长宜知己共，先将一纸报张侯。
重有感	[当代] 钱之江	九衢旗影散如烟，弹压春风事竟传。知有痴龙心未死，独听说梦过年年。
除夜	[当代] 钱之江	烟花满目碎琉璃，老干槎枒病愈奇。莫怪东风悭一萼，微衷不欲浅人窥。
除夕催雪	[当代] 钱之江	一阳渐有回春意，四海行看煖律吹。为有彤云犹靳雪，烟花遣报蛰龙知。
烟花	[当代] 钱之江	绿章一道向天涯，言事何辞斧钺加。请复昜和苏柳浪，先将深雪护梅花。
庚寅元日作	[当代] 钱之江	隔水烟花看未明，潜阳才复又曾冰。此间多少闲生死，太上忘情竟不能。
寿山木兄	[当代] 钱之江	匡济要须君子辈，跳梁宁顾阘茸儿。一身进退关吾道，休戚于君试卜之。
经幡灵台	[当代] 钱之江	四野累累见新塔，灵幡不动归魂怯。摩尼宫外旧时人，一笑相看已千劫。
题相锋明庐二师合作棘岸息羽图	[当代] 钱之江	目送曦轮到海涯，云衢霜冷退飞时。残生暂托荆榛下，会向蓬山荐羽仪。
护寺龙	[当代] 钱之江	梵宫一住寂无闻，意气频嘘过眼云。扰扰世尘英物尽，夜深思访洞庭君。
与军持兄豫园湖心亭论词军持兄先有作因次其韵	[当代] 钱之江	彊翁去后无乐府，健笔于君终眼青。白首相期肝胆在，异时苏世两词星。
偶阅南明史事因忆客岁过越秀山绍武君臣冢	[当代] 钱之江	骨销细雨草犹腥，冢木荒披似有灵。阋自能寻尊社稷，国无可蹙奈沧溟。结缨岂意齐蛮徼，衔璧终惭事虏庭。九世复雠冠剑在，崖山曾荐孝陵馨。
与郁庵军持胡僧诸兄饮于四明山	[当代] 钱之江	折阪岚封镫力尽，红尘不到况青蝇。四窗明雪梯云至，一径通玄蹑蹻乘。夜壑平收东海气，泉声长泻古时冰。烂柯归去崚嶒在，仙迹追陪谢未能。
倒次韵戏赠芋翁	[当代] 钱之江	姑胥长者子陆子，宠以新诗重我嗟。百里相望容负米，三年规往未脂车。力衰不赦管城颖，目疾全讹弓影蛇。游赏及时风雨近，莫令交臂负桃花。
南宋太庙龙瓦烧痕犹在，予以六百金得之百川印象兄	[当代] 钱之江	忍看玉局成孤掷，伫送宫车北去时。白雁独先潮信至，金乌遂没瘴云迟。设如天意能全宋，措彼春台岂有涯。止水叠山长已矣，对君残爪尚之而。
台南谒孔庙赤崁楼	[当代] 钱之江	山河百战付沈沦，蹈海从看化育新。礀曲长专蛙吹怒，棠阴犹赋茧丝仁。时穷汉帜传殊域，天设鲲洋绝北尘。可惜生当秦火后，宫墙独伫愧缁磷。
于坟	[当代] 钱之江	落日觚棱石马瘖，从公绎梦渺难寻。九重近密谗宜入，只手扶危咎独任。冢象祁连朝北阙，神依浙水护南金。十三陵土馨香尽，长夜飘风志未湛。
慈溪谒南社老人张吟盦先生	[当代] 钱之江	击壤谁歌帝力微，支筇东海俟清时。由来颠沛天难问，再卜斯文事可知。两浙吟坛存鲁殿，百年强项作殷遗。艰贞自有仪刑在，独望南云翼正垂。
清明谒钱牧斋大宗伯并柳夫人墓	[当代] 钱之江	虞峤青痕接海涯，意中翠黛想容华。魂归抔土沟为合，计出行丸事已差。士有寒霜见松柏，天将遗粉作桃花。绛云瞻望无多路，红豆生时认故家。
三台云水	[当代] 钱之江	苍然万壑去崚嶒，瞻彼泰阶平可登。天欲英灵专蓊郁，风吹残日下觚棱。崇祠俎豆其无替，长夜生民实式凭。去路不堪闻楚些，叶声如雨已难胜。
为明庐师寿次长江舟行之二韵	[当代] 钱之江	两壁崩奔逆客舲，殊乡风物感飘零。高标独辟中兴象，清夜式瞻南极星。世以不容待夫子，天将上寿介仪型。他年偶及舟中事，记取夔门一线青。
西溪谒杭厉二公祠	[当代] 钱之江	宰木苍凉暮霭封，前脩往矣若为容。烟浮俎豆其来格，路阻萑苻竟莫逢。野老一篙如马去，斯文再卜曰龟从。风行已觉群阴涣，况有微阳到蛰龙。
岁末自嘲二首 其二	[当代] 钱之江	一方丘壑力能专，短杖芒鞋适所便。偶遇畸人足清话，再临明镜各华颠。忘筌坐悦鳣鲔发，抉目待看陵谷迁。翻笑平生骨相俗，不堪顾影病梅前。
丁亥重九自寿	[当代] 钱之江	风雨不施宁有意，忧驩能喻已多岐。斯犹二竖工于病，知效一官空尔为。短梦蘧蘧如可慕，浮生蹇蹇与攀追。归来小卧灯窗下，慈母闲言剑汝时。
将赋闲答胡秦二公问	[当代] 钱之江	祈死谁怜庾信哀，横窗山影故崔嵬。谋身久拙其如命，披发佯狂或不才。遁世真疑天可宅，杜门长感念成埃。二三子惠嘉音在，力疾犹堪荐玉醅。
北游以来久无诗车中忽忆辞乡情状漫成一律	[当代] 钱之江	残生浪许水云涯，前路巾车未可知。隔座佳人矜北梦，到窗微影遽南驰。茫茫夜气如深病，穆穆天心有大悲。离思岂惟三宿恋，满天星雨放灯时。
岁末自嘲二首 其一	[当代] 钱之江	祈梦从知笔有灵，鼓刀犹得试新硎。衰颜能借期中寿，强项真堪服上刑。几日鸡喧风雨晦，九泉龙老病涎腥。湖山草草应无味，欲结残生佛火青。
岁晏赠军持胡僧二兄	[当代] 钱之江	暂从尘海息征骖，移枕风涛剧夜谈。立雨河桥生意尽，送人况味客怀谙。东华久蛰潜龙老，北梦频回战蚁酣。异日萧条对红叶，满头暮雪坐精蓝。
与军持胡僧二兄登虞山谒言子墓 其二	[当代] 钱之江	一生奇气付澄江，蘋水偏逢国士双。渔火恍来牛渚客，樵踪空忆鹿门庞。河山尽墨诚何世，邹鲁馀青在此邦。可惜不令风雨夜，孤标同对最高幢。
与留社诸子有具区之约如冰以事不能至赋诗以谢因次其韵	[当代] 钱之江	殷殷轻雷散水禽，沧溟空阔此题襟。孤标远接蛟蜃薮，旷野重催麋鹿心。历劫天留莲社在，登楼人怯庾尘侵。浮云世态看俱尽，一片清辉上素琴。
与军持胡僧二兄登虞山谒言子墓 其一	[当代] 钱之江	半壁东南汗漫游，客中青眼此句留。栖栖行止成桑宿，了了湖山入晚秋。木杪风回檐马动，江天月涌烛龙浮。可堪吾道陵夷日，夜海苍茫对子游。
独坐二首 其二	[当代] 钱之江	一角湖山野马歔，维舟独看海桑馀。图南已愧征鸿计，顾影翻疑遁世初。江树远摇灯火岸，孤光空射斗牛墟。飞霜先上诗人鬓，天意微茫欲问渠。
独坐二首 其一	[当代] 钱之江	阁外秋深万类蕃，暂将衰飒认仙源。枯荷欲动银鳞没，变局随看白羽翻。偶放江湖宜有待，再来人海竟无言。半生赢得形骸在，永日苍茫独负暄。
与胡僧江湖碱斋诸君饮于后海 其二	[当代] 钱之江	头白昆池话劫灰，尊前意态久摧颓。知难短景从容驻，且向长安掉臂来。沆瀣河山归鸟翼，蹉跎人事到龙媒。他年或记折巾处，曾听天街暮鼓回。
与胡僧江湖碱斋诸君饮于后海 其一	[当代] 钱之江	大道如天且狭邪，薄人风景是天涯。月从故苑飞甍出，人被青门暮气遮。一味世情凉入酒，半生心力付炊沙。劳劳久冷澄清志，各有飘零莫问家。
感春 其三	[当代] 钱之江	隔海徒闻战地钟，蜂媒蝶使浪相从。道行岂意逢阳虎，泉冷何堪问病龙。复礼其为新莽祸，销兵或取暴秦容。春风边草年年绿，不为烝黎暂息烽。
感春 其二	[当代] 钱之江	十年县圃阵云横，阃外渊鱼半死生。照眼花光腥战气，逼人春意欲摧城。怜渠再作龙蛇竞，于我真看鹬蚌争。何事干戈扰攘际，书生谈笑坐论兵。
记与卢智晖共往西塘饮如镜家酿4.13	[当代] 卢青山	崎岖摇兀过千峰，车向平原暮正浓。长路白如浮海表，远灯青欲补星空。试斟美酿杯先醉，欲起清眠梦不从。斯景斯情眉睫外，故人故国渺茫中。
病中惊雨起作二首 其二	[当代] 卢青山	衾中起卧两惶惶，奈汝羁怀不可降。收作梦魂才一点，散于夜色复千方。遥思矮屋空山里，旧有斜窗断烛光。今夜此光驰万里，迢迢来照鬓髯长。
病中惊雨起作二首 其一	[当代] 卢青山	枕头残卷拄床龟，病卧犹持竹节杯。梦似奇虹辉夜立，雨驱瀚海泼天飞。起看世界沉都没，随抚灵台有亦微。他处犹存他客否，茫茫如我坐摧颓。
元夜有旧徒电至，已产子矣	[当代] 卢青山	新荷为貌水为魂，十载前容记尚真。我已凋年双鬓毁，君当拥臂小儿温。犹从合族团圆夜，问此随风荡簸人。他日重逢应更有，知离旧梦几毫分。
何物	[当代] 卢青山	何物居心日荡排，不能狂喜讵能哀。崩天之浪谁来敌，盘古以还气未衰。三寸置君宽已广，一生与语背而乖。真难憎爱相区处，地北天南共一骸。
汪精卫	[当代] 卢青山	便饶盲瞽识亲仇，霍霍倭刀满九州。我有肉皆砧上置，谁能皮与虎相谋。嗟君计失缘心失，莫辩珠投误暗投。遗句可怜存快引，光芒独自照千秋。
残书	[当代] 卢青山	残书不读且遮眸，崖石阴中结小楼。诸友尽成屠钓客，常时约我蕙兰洲。一尊酒外无他事，百种愁来到此休。事业平生剩观水，看君起落更东流。
兀坐三首 其三	[当代] 卢青山	谁能作计辩青红，满地咻咻正未终。楚璞纵开定非玉，叶公所好始称龙。幽箫入手吹成梦，锈剑由人舞不虹。月堕星消门始启，独来仰首对鸿濛。
兀坐三首 其二	[当代] 卢青山	来路微茫同去路，浮生步步不成踪。吞舟巨海行先惧，筑室深山住亦空。自问何乡公所好，不成异日雪中鸿？窗间蓬至真堪喜，留住今宵共一盅。
记旧日景	[当代] 卢青山	一灯如豆与风吞，时灭时开点不匀。天外电光嗤冷笑，床头马面等归魂。犹将谐语开唇角，不许孤儿有泪痕。二十馀年怀此景，茕茕行遍北南春。
兀坐三首 其一	[当代] 卢青山	披衣兀坐正中宵，偶觉风过拂牖遥。百丈驱毫唯记梦，一生有事在无聊。图南久匪云边翼，寄北谁裁烛下绡。春色明朝犹复至，短衫当不厌长遨。
既明，将赴肖山水之约，更补一章，以记前日乞食其家事	[当代] 卢青山	发未苍苍齿动摇，真须觅取返童膏。肿如大瘿横肩脰，来向佳人乞一瓢。多谢肉糜供软嚼，尚存吾舌作清聊。明朝更约山溪水，枕漱随心汝自挑。
病中独卧，老被无温，夜半背凉咳醒，赋此以消永夜	[当代] 卢青山	事事都推因此病，床头药盒十为群。廿年被冷生苔石，四壁书昏入墓陈。坐听鸣蛙春鼓荡，欲持杯酒意逡巡。且灭台灯仍复卧，强看窗光到旭暾。
记梦（不记何年）	[当代] 卢青山	颇闻山外有乾坤，试上危峰豁此心。海色凝如修女静，月光来似怒涛奔。任君冷眼空三界，不过苍天堕一尘。收拾行囊共谁去，一舟茫渺晓星沉。
每大醉间寻肖、卢，赋赠（不记何年）	[当代] 卢青山	连楼接踵满人间，每醉都来扣汝关。我有伤心三子痛，生虽苦海万年甘。骑羊骑鹤心都绝，路北路南事未安。更下悬床重置盏，纵多言语是徒然。
同前作代札寄鲁汉先生未果二首2000 其二	[当代] 卢青山	当时听法犹前日，一卧深山十载奔。雏凤有声已喑哑，老骐伏枥尚嘶鸣。寻常见惯春风旧，廿一重来世纪新。餐饭且加祝翁健，请看问字满堂庭。
同前作代札寄鲁汉先生未果二首2000 其一	[当代] 卢青山	惭愧先生谬相许，许予雏凤语犹新。飞疲毛羽差三食，裂尽咽喉未一鸣。虽知其白守其黑，不能与战尚能奔。奔来狐国魈邦里，住到萧萧草满庭。
赖床作	[当代] 卢青山	山谷游云自去留，断崖青草小窗幽。庭前秋色随心入，架上图书信手抽。聊得睡乡三亩宅，便能神思五湖舟。斜阳亦倦江山照，来卧先生小枕头。
閒情	[当代] 卢青山	起坐初阳到剩釭，幽怀千石最难扛。神交似已通心念，路遇犹然侧面庞。梦太缠绵翻转恨，歌因啜泣不成腔。何时一舸邀云水，同看沧洲白鸟双。
作上章竟，记旧年同肖卢赫携小儿辈出钓，即于塘侧架火煮鱼，追赋一章	[当代] 卢青山	自把长竿觅藻丛，拾柴煎水使儿童。来缠叔叔鱼何在？你看丫丫火已红。小鲫飞空呼踊跃，大瓶入口语朦胧。归寻醉客千千遍，揪耳牵来草莽中。
长篇小说《少年行》键成，因和十年前初稿成时所作（2001. 5）	[当代] 卢青山	孤行渺渺似鲛人，巨海幽冥閟此心。岂未追寻儒释道？依然飘泊去来今。一念终迷天已定，千回纵醒梦犹深。残文再检庸何必？尚挟清醪冷自吟。
闻帘影染笛事，触予生死之感，因赋三章 其一	[当代] 卢青山	初识君名未留意，再闻名处意湍惊。差如做梦生何短，慎莫吟诗谶易成。路入重泉终古夜，魂飘一点九秋萤。不同夭寿同斯命，吊汝即为吊众生。
暮春作二章 其一	[当代] 卢青山	我家村落依山水，朝暮春风结队吹。不但江头鱼贯柳，尤其岸上刺生莓。百千万念归才好，三四十人梦已灰。猛忆坟荒兼屋卖，便能归去怎生归。
暮春作二章 其二	[当代] 卢青山	佣工而食自无鱼，固守山中类老狐。究理难穷三段论，怡情久废八分书。不知小说成家想，得及先生在世无？自笑江郎才已尽，从今把盏共屠沽。
野饮作	[当代] 卢青山	正须美酿助春芳，著物东风似已狂。有鸟来飞同此乐，招山如坐绕吾旁。醉循石涧东西水，来钓天穹上下光。牛背牧童呼我起，载将归去趁斜阳。
端午为薛作一首又三章 其一	[当代] 卢青山	揖别复几日？离忧聚已多。岂难相访者？其奈必归何。冉冉丛生竹，依依独举荷。故人不可见，住盏拭滂沱。
与冯金荣钓不获	[当代] 卢青山	一曲青山角，涨吞新草痕。云阴凫水过，蝶翅竞风平。听鸟浮标静，翻鱼坐客惊。归来自相笑，三尾寸长鳞。
春日行前溪垄田作	[当代] 卢青山	细草茸茸刺泥隙，溪声树色两清明。春风昨夜弥天下，梦想今生刬地平。且乞梅花扳手食，来陪田水丈人行。白云冉冉山之角，不必相看眼已青。
故人三首 其三	[当代] 卢青山	万庾孤标子，年前共一樽。音沉船没海，时去井崩绳。相访能驱梦，必归奈断魂。堪悲十年误，不卜一生邻。
故人三首 其二	[当代] 卢青山	落落都谁合？微躯厕世尘。苍茫瞻六合，俯仰遂三生。一抔无知土，万年何限魂。我今不为乐，清浊许谁分？
病作（八月十六）	[当代] 卢青山	簌簌梧桐落，西风揭牖帷。无家命转贱，有病药难医。一室如荒野，三更望曙鸡。明朝秋惨澹，谁复扣柴扉。
醉中山行，以雨，似觉春淡	[当代] 卢青山	短策一閒人，逢佳辄可停。孤怀深浅酒，冷雨淡浓春。行过千家马，烘为十里尘。谁能一相顾？醉眼已瞢腾。
故人三首 其一	[当代] 卢青山	故人都已散，吾意怅何之？不有杯中物，安消梦外时。蠹鱼呼共至，山鬼久相思。扶醉欣来晤，今生遂可持。
七月十一夜闲作晨暮诗遣闷十首 其十	[当代] 卢青山	百物俱已动，禽声渐欲藏。上云浮下水，西月唤东阳。白鸟群翻陇，红蕖静映江。趋班万车骑，曳影过梧桑。
七月十一夜闲作晨暮诗遣闷十首 其九	[当代] 卢青山	太阳居颠后，日色浸轻云。人出村庄活，烟消山树分。开笼鸡泼剌，啄食尾翘平。小犬求怜爱，团团绕主人。
七月十一夜闲作晨暮诗遣闷十首 其八	[当代] 卢青山	千林含默立，山岚薄绢匀。睡云离树起，欣鸟望阳鸣。门响村童出，勺翻井藻分。炊烟如好女，袅袅荡腰身。
七月十一夜闲作晨暮诗遣闷十首 其七	[当代] 卢青山	扶头推枕席，馀意尚忪惺。穷昊披蓝绢，疏云结素鳞。人来惊草梦，露醒薄衣襟。略坐孤松下，凉风淡淡生。
七月十一夜闲作晨暮诗遣闷十首 其四	[当代] 卢青山	黄昏积热减，炊霭盘林梢。野老牵牛索，儿童揭石螯。山岚过仍合，草兔见即逃。高处一回望，千峰凝海涛。
七月十一夜闲作晨暮诗遣闷十首 其五	[当代] 卢青山	始知天有作，塘影忽粼粼。雨过山衣翠，风来树色欣。松边牛齧草，背上鸟扬翎。亦不惊吾至，空山响项铃。
七月十一夜闲作晨暮诗遣闷十首 其六	[当代] 卢青山	夜短如流箭，天空薄透光。梧桐摇露雨，鸟舌竞笙簧。梦影离凉枕，山形间小窗。倦怀闲不起，遥听早操郎。
七月十一夜闲作晨暮诗遣闷十首 其三	[当代] 卢青山	向暮嘉清兴，徐行渐失村。空山唯看鸟，转路忽逢人。草密难知水，吾闲偶得闻。怡然盘坐久，山月照衣襟。
七月十一夜闲作晨暮诗遣闷十首 其二	[当代] 卢青山	梧叶偶飘坎，野花生短墙。霞光含叆叇，鸟影度苍茫。倚树观云静，临风浴晚凉。萧萧来竹语，欲答心空荒。
七月十一夜闲作晨暮诗遣闷十首 其一	[当代] 卢青山	青山变浓影，日暮霭烟深。月色栖寒水，鸟声入静林。时推世中客，来伴露边萤。明日秋风作，俱佳恐不存。
五律	[当代] 卢青山	我已清如水，苔痕屋下藤。梧桐含雨静，荷叶让风偏。偶出千山友，时经五柳椽。秋声将日至，早备菊花笺。
秋日作四首 其四	[当代] 卢青山	摇落当谁运，四围渐渐空。水凉来静鸟，秋古失潜蛩。半树犹堪看，闲云不可踪。吾庐罕嚣杂，日暮理幽筇。
秋日作四首 其二	[当代] 卢青山	我怀宜涧谷，一屋若蝉贫。路窄人难到，山深日易昏。风声尤冷石，颜色半丹林。所幸秋犹浅，还堪百日行。
秋日作四首 其三	[当代] 卢青山	处此观时逝，阴阴万石邻。雨怀宜古井，苔色并寒门。曲水能通外，深山不到人。瞢腾岂知季，梧下看鸿音。
秋日作四首 其一	[当代] 卢青山	尘缘能斫绝？寡寡住山间。心境参秋雨，文章透古寒。花和人作敌，月与病相缠。校管今生了，囊中赚一闲。
消夏四章 其四 有客	[当代] 卢青山	苔门唯腐鼠，古不到鹓雏。一客时能往，三更不可驱。支床龟壳老，对壁梵灯虚。起欲呼朝食，茫茫空被铺。
消夏四章 其三 有饮	[当代] 卢青山	身名俱未老，结屋在山隅。一酌泥家酒，五车竹简书。避人遂如此，得月相友于。乃问行游子，何如掉臂娱。
消夏四章 其一 孤坐	[当代] 卢青山	炎炎嗟此夏，铁石沸而溶。天地头将白，先生梦已穷。浮云来若古，落日荡成风。坐一孤蝉外，吾将处瞽瞢。
消夏四章 其二 孤行	[当代] 卢青山	我步佳幽地，唯波自泄溶。东山能卧世，南阮未嗟穷。淡淡林边雨，条条叶底风。鸣禽时一至，转尔故腾瞢。
冬冷二首 其二	[当代] 卢青山	蟪语惊秋夏，龙蛇贯雪晴。不曾微瞬睫，又已再骄春。孺子魂都浊，钱光日样明。背人三揩泪，逢客自欢欣。
冬冷二首 其一	[当代] 卢青山	冬冷二三日，随心放浩晴。因循未消雪，次第已藏春。柏志非矜耀，阳光自责明。千山当起睡，何故不欣欣。
十二月四夜检昆明旧稿作二首 其一	[当代] 卢青山	偃仰随山寺，春城旧有人。流时如水响，过客尚涡萦。去逐天涯梦，来雕壁下身。幻看冬夜树，蓬勃到春深。
十二月四夜检昆明旧稿作二首 其二	[当代] 卢青山	非以冒寒意，来为无病吟。看人星几眼，坐影夜三更。旧事空天里？星光是彼魂？两俱问不见，塘水故粼粼。
暮云三首 其三	[当代] 卢青山	于陵非寂寞，晏尔处林溪。云暖秋山母，风凉老树衣。闲听自家雨，梦靠别人篱。樽酒荅焉坐，无心启客扉。
暮云三首 其二	[当代] 卢青山	溪风来簌簌，水色颇知寒。古石苔为被，空枝霜作颜。季子无登所，于陵自闭关。斗草痕曾渍，安忍换陈衫。
十月二十三夜	[当代] 卢青山	落落云溪地，披绒夜闭门。廿年听雨客，一夕坐秋人。壁上无声字，人间不偶身。乌桐俱怕冷，寂寂守前庭。
暮云三首 其一	[当代] 卢青山	暮云如夏景，秋骨在空池。月烈星难稳，风残树不知。长烟敛层壑，老鸹闭深枝。乃有幽人立，含胸待晓鸡。
忆幕阜山行四首 其四	[当代] 卢青山	攀藤跻上坳，万岭抱层飙。遮雨宜松盖，避云入石凹。藏灌多疑兔，停鱼不畏篙。依崖待闲看，忽尔起盘雕。
忆幕阜山行四首 其一	[当代] 卢青山	幕阜矜深洞，人家在坳陬。山泉清蟹出，竹末白云流。麂兔穿林逸，鸡雏曳母游。层颠回望处，无限渺烟浮。
忆幕阜山行四首 其三	[当代] 卢青山	借饮野人家，泉窠可代茶。邻兰起蝌蚪，伴竹隐修蛇。小女殷寻勺，顽儿只吊丫。村头相别处，两两奉生瓜。
忆幕阜山行四首 其二	[当代] 卢青山	问路林间子，茫然指万峰。流云山脚下，失径木丛中。听有琴泉响，寻无石栈通。深柴吠一犬，渺渺认村踪。
丛林三首 其二	[当代] 卢青山	寂寂残秋涉，疲囊入梦沉。一城鸡月夜，三鼓露萤门。小树筛星动，长沟引屋行。凡门都扣罢，万里听江声。
丛林三首 其三	[当代] 卢青山	面目满埃尘，江流淡有声。敛秋凝粒露，堕日出乾坤。万里飘衣瞬，百年付蟪贫。念之微此体，渺渺上高岑。
幽花	[当代] 卢青山	不许成清洁，人间借一池。始才消落处，犹是未开时。苦魄扬孤月，颓根败古泥。谁知天欲晓，远落竦荒鸡。
丛林三首 其一	[当代] 卢青山	丛林深峻竹，远涧淡寒烟。屈草秋生凛，回霜路欲淹。鸦归衔细杪，雁去画长天。日暮嗟游子，荷囊问舍檐。
大笑二首 其二	[当代] 卢青山	暮景横天下，钻空去只鸿。江宽山欲让，陇窄月难容。枕峭孤城苦，摊枝古木松。盘林穿一路，莫到九重宫。
大笑二首 其一	[当代] 卢青山	大笑危峰立，头低直碰天。江流驱水浊，时节值秋阑。嫌盅取亏月，剖肺为朝餐。醉罢袖山去，云中卧不还。
出行	[当代] 卢青山	驾言荒郊外，春在只萧条。绿自山移雾，红携雨入桃。江形浮远宇，鸟迹混低蒿。万里风将暝，茫然立小舠。
咏蝉	[当代] 卢青山	夭夭夏树阴，簌簌暗风熏。难饱应羞露，易烦怕近人。求高多障叶，欲下奈罹尘。老坠秋涂畔，馀怀报踵根。
三月二日作二首 其二	[当代] 卢青山	梗泛荒江渡，凄凄已四年。逢颜知有日，举目不同天。梦记冥间路，寻存冢上烟。如何乌鹊计，不架九泉渊。
三月二日作二首 其一	[当代] 卢青山	故国能无望？孤槐守旧门。归途隔生死，客世泛沉沦。渺渺江南雨，茫茫岭上坟。谁从两间梦，认取四年心。
向暮	[当代] 卢青山	向暮依枝立，云溪冷淡春。青生过阪雨，黑冻睡山云。暗树粘天远，愁乌缩杪嶙。迟归一双燕，不辨入巢门。
五律二首 其二	[当代] 卢青山	薄石浮岚绿，垂天掩幕云。寒村馀一二，野岭漫千寻。压暮枫初暗，留塘鹜未惊。枝前仍著雨，似有复无音。
暹逻纪行诗五首 其五	[当代] 潘乐乐	华风久矣被南荒，塔立崚嶒云水黄。故事虬髯磨洗尽，一舟斜日倚茫茫。
湖村口占	[当代] 潘乐乐	未必群嚣恕不狂，安心何处竟他乡。桐阴深巷无人识，茗坐摊书到夕阳。
暹逻纪行诗五首 其四	[当代] 潘乐乐	蹈刃青春跨海舟，深闺梦里骨成丘。我来犹怯碑前伫，还剩河山不自由。
暹逻纪行诗五首 其三	[当代] 潘乐乐	披荆百战汉家旗，孤寨藤茅结水湄。草木飘零魂北向，瘴山落日满残碑。
暹逻纪行诗五首 其二	[当代] 潘乐乐	丛林铁轨出嶕峣，血色蛮烟万骨销。小筏数声歌去也，夕阳如水满长桥。
将入蜀赴陆放翁逝世八百周年纪念会口占二首 其二	[当代] 潘乐乐	铁马冰河入梦频，铜驼荆棘泪痕新。可怜月色犹无恙，照尽槎枒袖手人。
暹逻纪行诗五首 其一	[当代] 潘乐乐	海天吹暖踏圆沙，白塔蕉林出晚霞。小立茅亭椰子剖，迎风鬓点两三花。
口占	[当代] 潘乐乐	负暄茶澹啜春山，花影摇眸岁又删。皱面观河还一笑，居然名突贩佣间。
将入蜀赴陆放翁逝世八百周年纪念会口占二首 其一	[当代] 潘乐乐	一襟霜冷入秋风，夕照崖山馀恨同。八百年间天地坼，更无片语祭诗翁。
罗布林卡口占	[当代] 潘乐乐	诸天神力旧斑斓，金粉楼台照水寒。高树斜阳白云寂，剩将王气壁间看。
元日夜车过杭州湾跨海大桥口号	[当代] 潘乐乐	山河荒寂雾重重，浪拍车孤冰雪冲。要破深宵灯十万，倚天照海起长龙。
舟山岛听海作	[当代] 潘乐乐	平沙独立雪萧萧，石寂云寒万木凋。来听蛰龙声未绝，犹嘘天海作春潮。
挽歌次暮阑阁主人韵	[当代] 潘乐乐	雨风料峭几番春，蹈海沉冥不帝秦。水涸山荒吾亦老，瘗花留付后来人。
雨中过西陵峡舟中口号三首 其一	[当代] 潘乐乐	雨湿林崖色，洇然绿到船。人歌惊白羽，飞破楚山烟。
雨中过西陵峡舟中口号三首 其二	[当代] 潘乐乐	千山泼如墨，苍崖断水湄。绿蓑风雨里，独网一舱诗。
雨中过西陵峡舟中口号三首 其三	[当代] 潘乐乐	瀑流飞石罅，万绿插云中。一径盘山仄，时行小轿红。
长江	[当代] 潘乐乐	危栏久伫水苍茫，几见神州辟战场。不断涛声惊浩劫，无边山影又残阳。汹汹萁豆情何酷，漠漠虫沙迹已荒。风景不殊增客感，人间漫说正沧桑。
友人归，携坐水畔茶楼	[当代] 潘乐乐	欲辨当时各已难，枫江灯火共凭栏。八年相隔兼秋暮，一月将愁落鬓端。久矣蓬旋轻聚散，偶然鸿迹记悲欢。兰馨剑气俱销歇，手撚霜枝细细看。
杭州重逢静凤姐，乃忆乙酉春求雨山初晤，赠余诗忽忽近三载矣，枨触而践次韵之诺	[当代] 潘乐乐	我已浮槎百战人，横流无地著吟身。偶回江海千重浪，来坐琴觞一室春。野坞擘笺摊白石，名山过雨洗缁尘。匆匆又散亭林杳，催去孤车各怆神。
杭城坐箫斋楼上观钱塘江感怀，杜琳瑛女史令次定庵咏史韵	[当代] 潘乐乐	莽荡长河贯数州，愁痕飘尽古今流。百年箫剑苍苍醉，万里龙蛇混混游。鼠璞同名嚣大国，鹤琴一炬叹奇谋。高楼袖手棋谁毕，槐梦纷纷竟列侯。
无题	[当代] 潘乐乐	烟堤萧瑟旧亭台，人海相逢第几回。一种迷离桥上伫，三生聚散梦中来。听残碧老摇微雨，坐到红疏堕野苔。水皱山寒都负尽，看看无语各深杯。
与友人饮酒	[当代] 潘乐乐	偶宿幽山能一醉，来听飞瀑坐嶕峣。穿云月皓千岩寂，落涧星寒万竹摇。此共樽前非昔我，长从别后忆今宵。风林梦起无穷感，天海泥鸿各各遥。
江村	[当代] 潘乐乐	一壶淡茗啜春晴，避地江村小棹横。风暖径幽花满坞，沙暄竹密燕窥楹。久惭樗栎能容我，细味沧桑倍有情。应世无方勤洗耳，只堪倚石听松声。
太平县湖庄小住	[当代] 潘乐乐	偷闲水榭才三宿，便拟诛茅足醉醒。几树红酣穿社燕，四山绿泻入疏棂。澄湖长爱身堪隐，人海终怜局未停。揖手野鸥还暂去，松涛竹露梦中馨。
正月十四春寒招无为县友人宴集卧牛山麓，马春女史有诗相赠，次韵答之	[当代] 潘乐乐	能招嵇阮嵚崎子，来坐溪山料峭春。槛外沙寒窥射蜮，樽前雨迸泣郊麟。滔滔自堕谁相惜，脉脉香微世欲新。吾道陵夷天未绝，残宵可待海扬尘。
梅雨夜宿山棚湾	[当代] 潘乐乐	苍茫扑眼雪千堆，摇兀孤篷浊酒杯。山色凄凉云外出，病怀萧索雨中来。早知世界无穷劫，空抱沉浮有限才。混混蛇龙呼不应，江湖意绪独徘徊。
偶成	[当代] 潘乐乐	一箫一剑两茫然，尘世侧身三十年。壮岁人磨枯砚里，深宵诗涌落花前。斑斑红雨惊春色，处处沧洲缆钓船。又踏垂杨亭外路，伤心芳草碧连天。
名场	[当代] 潘乐乐	名场扰扰此回车，歧路亡羊惜岁华。肯与时贤争腐鼠？可怜深井噪群蛙。身抽蛮触无穷事，舟入江天万里霞。拟买青山申后约，小楼高卧万梅花。
雪夜不寐，自检箧中，慨然有得 其四	[当代] 潘乐乐	历历前尘墨未残，孤生真作磨牛看。小楼风雪哦诗易，大道乾坤觅友难。吟到百年歌自苦，狂来一剑气犹寒。古贤读破无高处，眼底沧桑字本安。
雪夜不寐，自检箧中，慨然有得 其三	[当代] 潘乐乐	歧路尘沙旧锦囊，萧萧潘鬓坐虚堂。孤舟饱识风涛险，杯酒渐知滋味长。醉检琴书灯黯淡，愁看天地雪苍茫。梅花摇落真如我，毕竟人间不许狂。
雪夜不寐，自检箧中，慨然有得 其二	[当代] 潘乐乐	新题旧恨满词笺，几度泥鸿记雪前。有味青灯虚壮岁，无端白发逼残年。诗成七步才何益，佛说三生事可怜。斯世茫茫归不得，痴人梦里说归田。
雪夜不寐，自检箧中，慨然有得 其一	[当代] 潘乐乐	细检囊中慰寂寥，荒村风雪又萧萧。一弹指顷三千劫，独坐天涯尺八箫。但得倾城死何撼，不逢奇士酒空浇。尘寰极目谁知己，还共梅花醉此宵。
舟中饮酒作	[当代] 潘乐乐	吸尽天涯酒万杯，苍茫回首自尘埃。不从江海抛身去，哪得风涛入笔来。酿我悲欢成独造，因人俯仰是庸才。一舟即纵狂歌逝，要唤龙蛇襟抱开。
自题《梅林读书图》	[当代] 潘乐乐	衣食劳劳等磨驴，名心渐扫笔逾疏。沧桑悟后诗难尽，俯仰尘中我不如。但得青山归倦羽，不辞白发读奇书。句成自笑分明呓，遍画梅花绕敝庐。
秋夜舟中独坐	[当代] 潘乐乐	江湖回首迹陈陈，草具疏灯坐怆神。孤月照空新旧梦，片帆载尽去来尘。沧桑味向风前嚼，慷慨诗从酒后真。搁手蓦然无一语，天涛漠漠永沉沦。
秋日湖上作	[当代] 潘乐乐	如此滔滔入暮阴，一身涉水迹难寻。夕阳黯淡穿云堕，秋色苍寒感病深。挥洒风涛三寸笔，飘摇天地十年心。孤舟难载劳歌尽，细抚囊中爨后琴。
夜坐二首次定庵韵 其二	[当代] 潘乐乐	亘古难教水不东，酒香剑气掉头空。坐将身世无穷感，吹入江湖一笛风。历历尘飞沤影外，萧萧木落雨声中。三生慧业如修到，愿化梅花莫化虹。
检查重赴南港中宵不寐，披衣登湖畔山	[当代] 潘乐乐	披霜直上最高峰，浩荡长澜慨旧踪。天地回槎嗟片石，江湖怀宝睡痴龙。梦中身历三千劫，眼底尘飞一万重。萧瑟寒风故人否？殷勤为我拭青锋。
夜坐二首次定庵韵 其一	[当代] 潘乐乐	插架乱书堆似屏，中宵独坐气昏冥。岁华抛去鸿无迹，江海归来笔有灵。三十年狂成久客，百千种劫数寒星。诗成起看滔滔水，欲唤龙蛇诵与听。
湖上与倪君饮酒	[当代] 潘乐乐	莽荡长湖往复回，交情落落鬓毛灰。且将偃蹇愁千结，并入苍凉酒一杯。不尽波摇天堕去，无边木脱雁飞来。相看岁暮归何处，积雪芦花瑟瑟开。
冬夜独饮不寐，简倪君	[当代] 潘乐乐	醉倚青冥俯大荒，沈忧只合待沧桑。真无一壑藏舟稳，剩有残年为酒狂。天地居然生我辈，风尘倦矣各他乡。劳歌此夜呕如血，坐听鸡鸣万瓦霜。
过徐蚌车中偶成	[当代] 潘乐乐	我来即境忆英雄，莽莽惟馀落照红。骨肉此分沧海外，兴亡都付血痕中。一场鹬蚌今谁了，万劫河山恐未终。往昔抚膺成浩叹，车尘滚滚碾沙虫。
编史馆雪夜排闷	[当代] 潘乐乐	久坐危楼瑟瑟风，冥蒙夜裹一灯红。江天共荡寒潮里，雨雪渐多残醉中。剩有琴书供涕笑，谁从字句记泥鸿。侧身大梦柯将烂，欲罢枯枰局未终。
编史馆楼上望远简倪君	[当代] 潘乐乐	烈烈风来岁又阑，数声去雁灭云端。天高楼迥临斜照，枫落江空入暮寒。袖手终惭身七尺，归程长记浪千盘。翻飞倦羽栖何处，一片苍茫久伫看。
编史馆中独饮	[当代] 潘乐乐	一灯独饮气沉沉，坐对遥山入暮阴。举世披猖谁共语，闭门醒醉自呕心。江湖劫后抽身早，风露秋来彻骨深。木落雁啼霜万里，愁看桑海正骎骎。
黄牛峡夜宿与诸兄灯下论诗豪饮	[当代] 潘乐乐	几人天地堪青眼，我辈烟波载酒游。风雨一灯谈竟夕，云山万迭裹轻舟。黄牛峡断奔如出，翠壁江冲碎欲流。并世英雄难此聚，急空杯底论曹刘。
留社成立大会与诸子宴集西湖金庸别业分韵得“枝”字	[当代] 潘乐乐	精庐正坐湖山好，澹澹秋波贯我卮。红叶方酣倾酒地，白鸥已下抚弦时。千寻窣堵标云岫，一片霜花著蘖枝。人海但藏三两子，斯文漫道属陵夷。
归来	[当代] 潘乐乐	归来即境感茫茫，徙倚楼头看夕阳。百劫湖山终黯黮，十年蛮触几存亡？烂柯数著棋难覆，遁世孤吟意已苍。差喜市廛沽酒便，昏昏天地侧身藏。
噩梦惊起，适大风雨	[当代] 潘乐乐	中宵惊起动沉忧，木杪涛声凛似秋。九死海天频入梦，千山风雨此登楼。悲欢漫说心能造，世界终怜劫未休。独叩苍苍永无语，冥茫万里一灯浮。
寄关东王君震宇	[当代] 潘乐乐	欲起沉瘖笔似椽，精禽衔木海堪填。拼将勃勃风云气，来扫呶呶蠛蠓天。入眼但能多我辈，论才岂必让前贤。遥看春树迷蒙外，浩荡长河曙色妍。
过留云台次孙兄书玉韵赠留云四子	[当代] 潘乐乐	久蹈江湖力不禁，忽闻台上动清吟。擘笺对酒今何世？旷代停云即此心。一昨梦痕迷进退，八埏车辙费登临。囊中焦尾遥相和，必有溪山知我音。
大风雨夜与沪上军持兄饮于芜湖，约作七虞韵	[当代] 潘乐乐	我从泽畔君东海，万里车来共一壶。竟夕高歌答风雨，弥天雾霭莽江湖。可能携手诗兼酒，遁出缚身笼与笯。此去买山应不忘，卜邻朝暮醉相呼。
春宵	[当代] 潘乐乐	世界原知万劫灰，可堪花月照深杯？难因大患抛身去，聊醉春宵搜句来。四海久酣蛮触战，一隅能养栎樗材。天荒地变吾庐在，袖手青山乱帙堆。
甲申元旦夜即事 时弟容容客三藩市，佳佳客香港	[当代] 潘乐乐	生涯如水又今宵，爆竹声中坐寂寥。草草杯盘庭院旧，茫茫江海弟兄遥。眼看月瘦人三地，愁共诗添酒一瓢。醉去老梅应识我，兀然相对夜萧萧。
应徵将赴编职前夜饮于湖上	[当代] 潘乐乐	往事如潮刹那空，苍茫顾盻饮霜风。未平浪卷天迷悸，无奈尘飞夜郁蒙。雨雪千山残醉后，乾坤万劫一灯中。沧桑明日醒谁记，试问矶头戴笠翁。
倪君招坐小艇泛湖上痛饮达旦	[当代] 潘乐乐	踬顿他乡共一船，深杯在手味棼然。有时醉语呼天外，何限涛声到酒边。沤露此身供涕笑，江湖百变入风烟。相看摇兀浑浑里，月下西山万木颠。
答客	[当代] 潘乐乐	一榻昏昏睡起迟，去来如梦至今疑。才回江海千重浪，又对风云百变棋。何处清宁堪著我，此生流转为哦诗。故人莫问升沉事，地僻花深卧不知。
湖上夜起吸烟	[当代] 潘乐乐	我所望兮河汉渺，滔滔对此竟何之？十年天地飘摇处，一棹星涛起灭时。绕指忽腾愁似焰，吹香久篆梦如丝。冥茫强伫风萧瑟，月冷千滩夜泣谁。
暮春漫兴叠前韵	[当代] 潘乐乐	愁横漠漠伫斜晖，细数飘茵事已微。几点疏枝还自抱，一场春梦又须归。海天风落孤樽尽，日月云深倦羽飞。忆卜成都何限感，空携片石是支机。
利州南渡次温庭筠韵	[当代] 潘乐乐	春老沧江送夕晖，骎骎桑海寄尘微。百年身已人间堕，一棹谁曾梦里归。扫石松风留鹤宿，浮樽沤影照花飞。披蓑欲去怜残局，坐数沙鸥暂息机。
蜀游方归数日，惊闻大地震，更北川诗社五十余同志集体遇难，恸次杨启宇先生韵	[当代] 潘乐乐	千山杜宇送江流，劫后斜阳独倚楼。回首忽惊天地坼，观棋不了古今愁。永埋鸿雪曾三宿，久对风云付一瓯。狼藉凭谁收拾起，又传烈焰到神州。
江边夜坐	[当代] 潘乐乐	举世无人堪共语，江天寂寞匿龙蛇。沈冥孤棹谁还忆，黯黮层林月又斜。涉足昨非今夕水，牵裾犹是去年花。沧桑回首增哀乐，独立茫茫问海涯。
夜雨独坐四叠登成韵	[当代] 潘乐乐	剩有残宵咄咄辞，危楼冥想坐枯姿。一灯听雨寒侵骨，万木将风瘦到诗。谁记江湖呵壁久，已看陵谷烂柯迟。苍茫顾盻知何意，正扑孤蛾四寂时。
夜坐江上感怀再叠登成韵	[当代] 潘乐乐	蹈海披霜百不辞，沈浮苍莽觅雄姿。触身世界三千劫，彻骨悲欢一卷诗。山迥木荒槎去远，云奔月大雁来迟。幽冥坐对波澜寂，正是龙蛇欲动时。
夜坐漫兴叠前韵	[当代] 潘乐乐	呓梦方酣各费辞，昏冥万壁绝奇姿。托身天地成孤往，瞥眼沧桑即我诗。久恸谁能推局罢，将燃不记徙薪迟。杞人剩有残宵泪，长洒江湖阒寂时。
友人归偕坐湖楼	[当代] 潘乐乐	吹集寒沙身似叶，危楼一角坐残阳。风埃木脱山新瘦，湖海人归鬓已霜。各掷市廛甘碌碌，犹存歌哭向苍苍。天涯旧侣知多少，万叠云深俯大荒。
夜饮	[当代] 潘乐乐	山叠云霾夜吐吞，深杯秋老气浑浑。横天月脱孤楼迥，匝地风催万叶翻。久负狂名成独往，屡延残局到无言。一灯醒醉冥茫里，举目江湖记劫痕。
腹痛	[当代] 潘乐乐	逢此百罹寒彻腹，闭门兀兀拥昏晨。药烟作篆轻缠鬓，盆菊开残瘦倚人。奋膊拿云空自许，转肠向壁剩微呻。强撑皮骨勤珍护，摩眼须留瞥海尘。
冬夜宴集爱琴海酒楼，凡胡小平方习文教授朱鹏信张铁华先生李臣总经理六人	[当代] 潘乐乐	轮囷久任群嚣妒，对酒寥寥青眼横。岁暮相呼天阒寂，云深乍破月峥嵘。偶馀焦尾逃秦火，复此高楼压郑声。咳唾栏边奔大泽，滔滔拍夜气难平。
冬夜有忆	[当代] 潘乐乐	向壁唏嘘成咄咄，云昏山冷记飘茵。支离久倚孤灯夜，歌哭难回万劫春。梦瘗岁华空落叶，蓬飞江海剩畸人。听钟醒眼冥茫伫，会瞥沧桑待此身。
岁暮偕启宇、梦芙先生、欧阳女史登巢湖姥山	[当代] 潘乐乐	暮涛飞槛此携凭，天地浮摇认废兴。木脱斜阳风莽荡，云盘孤屿塔崚嶒。悲欢乍逼歌终歇，喧堕久无桴可乘。剩对寥寥岁阑语，深杯长恨照昏灯。
岁阑赴江镇过银屏、石涧山道中	[当代] 潘乐乐	车孤山转风萧瑟，天地诗怀总异乡。乱石奔崩出残雪，疏林高下恋斜阳。悲欢自造谁能记，毁誉人逃世可忘。前指江村数椽在，拥书深闭一灯藏。
湖夜	[当代] 潘乐乐	苍茫一棹簸瞢腾，世法谁传蹻可乘。大泽星云摇万劫，深宵歌泣集孤灯。烟长灼骨愁难灭，书渐填胸岁并增。照我无涯惟片月，观心怒涌浪层层。
己丑秋日酒后偶成	[当代] 潘乐乐	酒边冷暖鬓边尘，落日枯坪局未新。呵壁久忘前度事，瘗花还待后来人。虫沙历历三千劫，天海沉沉二十春。秋气江山谁浩叹，剩看孤塔立嶙峋。
归乡雨宿县中酒店	[当代] 潘乐乐	却从客舍容归梦，梦湿飞窗片影红。听雨楼孤春料峭，倚灯茗涩夜迷蒙。心围百阵悲欢集，眼阖诸天变灭空。今昔茫茫身老大，数声催去隔街钟。
大雪后赴南湾经散兵、西港道中	[当代] 潘乐乐	云荒山寂风萧瑟，踽踽冰泥涩铁轮。废塔霾烟波漭瀁，髡枝出雪石嶙峋。生兼傲拙天应弃，梦杂悲欢岁又新。惘惘去来成底事，虚声浪迹尔何人。
岁杪风雪经项山、银屏山道返城	[当代] 潘乐乐	梦摇石滑簸孤车，历历泥鸿付叹嗟。仄径冰封天黯黮，荒山雪扑木槎枒。呕心歌哭人终倦，缩手江湖鬓已华。兀兀流年成老丑，只堪冷淡送生涯。
绍兴谒鲁迅纪念馆至先生塑像前泪下不能禁	[当代] 潘乐乐	独支皮骨轮囷起，虽万千人奋鲁戈。一代雄奇化泥偶，九州风雨剩悲歌。呕心难挽天犹病，衔木终哀海不波。大野沉沉孰呼者，斜阳倚槛泪滂沱。
情人节次韵黄仲则绮怀赠瑶十六首 其十四	[当代] 刘雄	赠我琅玕掌重摩，空斋其奈上元何。离魂早为销魂误，止酒翻思载酒过。预想今宵明月好，不知何处得光多。来年准拟同游乐，看罢春灯看笑涡。
情人节次韵黄仲则绮怀赠瑶十六首 其十五	[当代] 刘雄	此身何幸比文箫，望里西山路不遥。会卧寅邱逃浊世，早悬甲帐护寒宵。情之至处通生死，梦到醒时虚鹿蕉。色界兴心偶沦谪，他年跨虎迹还消。
情人节次韵黄仲则绮怀赠瑶十六首 其十三	[当代] 刘雄	珊珊仙骨太玲珑，邂逅何期尘海中。应是华严成小劫，不教天女化长虹。我仍忧患催头白，君自悲酸浥泪红。悟到相知无远近，人间胡粤或能同。
情人节次韵黄仲则绮怀赠瑶十六首 其十二	[当代] 刘雄	日夕乾坤万象沉，相思一点故相侵。初如烛火唯明室，渐似蟾光遍被林。独处还怜春寂寂，佳期犹卜夜愔愔。尘埃自任封焦尾，不遇伊人不鼓琴。
情人节次韵黄仲则绮怀赠瑶十六首 其十一	[当代] 刘雄	三千世界尽鬅鬙，上帝无言唤不应。逐乐漫凭歌百阕，消愁徒倚酒千升。空花于我犹沉溺，岐路因君得上升。岂向阎浮觅庸福，茹多冰炭渐能胜。
情人节次韵黄仲则绮怀赠瑶十六首 其十	[当代] 刘雄	足钱便可岂望侯？谁料依前长铗愁。南郭滥竽今负笈，西湖无价且追游。不才当日枉青眼，偕老他年誓白头。富贵浮云知汝意，两心相照一生休！
情人节次韵黄仲则绮怀赠瑶十六首 其九	[当代] 刘雄	不眠夜半似微醺，春雨隔帘缥缈闻。向暖犹寒天反复，回黄转绿事纠分。曾经桑海已无惑，除却清狂未有勋。聊乐东门缟衣者，任他游女自成群。
情人节次韵黄仲则绮怀赠瑶十六首 其八	[当代] 刘雄	酒醒梦后对罘罳，蝴蝶庄周镇可疑。物化何当委蜕处，人生除是忘情时。登山长史千秋恸，抱柱微生异代知。永夜奚囊重检点，相思竟作万行诗。
情人节次韵黄仲则绮怀赠瑶十六首 其七	[当代] 刘雄	每向虚空幻玉容，残釭夜对更怔忪。茫茫身世疑真宰，历历悲欢忆旧踪。心折倘能留一寸，情倾还欲满千重。而今住近西湖水，油壁香车定可逢。
情人节次韵黄仲则绮怀赠瑶十六首 其六	[当代] 刘雄	相伴犹堪了一生，入弦幽恨此银筝。晶莹岂受世尘涴，寂寞能教神技成。还泪已知枯泪眼，同心终得识心声。我今不复迷津者，满地风波未阻行。
情人节次韵黄仲则绮怀赠瑶十六首 其五	[当代] 刘雄	似火吾心岂绝望，为情甘死复甘伤。浮生逆旅元沤影，空谷幽兰自国香。贰过还惭异颜子，再来差喜比刘郎。他时若得长相守，不厌朝朝侍晓妆。
情人节次韵黄仲则绮怀赠瑶十六首 其四	[当代] 刘雄	长记销魂游戏初，彩虹星里好楼居。将雏来扑相思果，携汝同参武圣书。红烛玉台雕翡翠，碧文锦被绣芙蕖。浮生较此孰真幻？冷暖知如饮水鱼。
情人节次韵黄仲则绮怀赠瑶十六首 其三	[当代] 刘雄	尘封旧梦欲生苔，又见惊鸿月下来。非雾非花魂易断，经风经雨意难回。未同王子乘仙驭，倘共胡僧话劫灰。一念情痴终不悔，三生缘在好相偎。
情人节次韵黄仲则绮怀赠瑶十六首 其二	[当代] 刘雄	木有连枝犀有灵，两心印处欲无屏。能醒顽石因情至，已伏妖金令意宁。此夜独归犯冰雪，他时共烛在居停。只应碧海青天上，认取当窗窈窕星。
情人节次韵黄仲则绮怀赠瑶十六首 其一	[当代] 刘雄	盐絮遥怜春雪轻，又欹孤枕到平明。那堪除岁烟花夜，不尽抽思展转情。草草隙驹时易失，纷纷衣狗事难成。中年自笑绮怀在，最忆温黁软语声。
次韵薇室读《孟子》诗	[当代] 刘雄	箪瓢陋巷共希颜，所欲无多未觉悭。富贵暂求春梦里，圣贤长接古书间。放心渐可消千虑，去执犹须过数关。他日登临同一笑，眼中已小是群山。
次韵高寒	[当代] 刘雄	经年偏恋黑甜乡，偶被人呼即路长。分茗桂湖围四士，论诗莲座继三唐。已看海内复春色，不信域中终旧章。独有闲情抛未去，归来镫下漫思量。
重到吴山茶楼分韵得遥字	[当代] 刘雄	流年无迹没江潮，却认吴山作久要。石友偶同分茗坐，秋魂暂得对灯销。清言主客三更近，玄想人天万古遥。归去嫩寒馀薄醉，卧听梦雨正潇潇。
次韵答胜臞	[当代] 刘雄	问字何当就子云，遥知辛苦鹜鸡群。戒诗累月还惠我，对酒良时长忆君。疾首文章淹草莽，回心经卷断知闻。无弦犹待至音出，寂寞吟坛张一军。
赠瑶	[当代] 刘雄	无端真幻思交加，再见当时油壁车。入梦唯期对银海，卜居终得近金华。流行坎止平生愿，雨恨云愁抵死嗟。自听秦筝许知己，凌波却恐化为霞。
次韵答当年小杜	[当代] 刘雄	隐几秋深寂寞居，故人枉驾论诗书。随身饮器耽茶酒，散发顽颅傲吏胥。才向湖西觅佳句，又游海上趁轻车。潮州风物真堪羡，卜筑他年可得欤？
书感次韵启宇先生	[当代] 刘雄	谋国衣冠据上流，几多童稚葬危楼。犹看刺史如花笑，谁念灾民似海愁。亟与英雄开盛宴，续传圣火遍金瓯。战天斗地夸全胜，一任冤魂哭益州。
次韵梦蝶居士招魂	[当代] 刘雄	何堪奇祸袭千门，枕藉尸骸处处村。地坼西南天作孽，夜来风雨梦留痕。无常纵会空王法，有爱还知人世温。鲁难未终新旧鬼，他年倘可得安魂。
次韵温庭筠利州南渡	[当代] 刘雄	胜游不负此春晖，况值清谈可造微。翠柏参天引怀古，剑门留影欲忘归。枯肠酒至芒角出，矮纸书成鳞甲飞。卧后吟哦还拥鼻，捷才终愧作诗机。
次韵登成兄戏作二首 其二	[当代] 刘雄	自断此生休问天，南山岂必逊琼筵。已知富贵同水月，况值奸回称圣贤。习静初能观幻梦，沉吟终觉负婵娟。花开花落寻常事，不复伤春似旧年。
次韵登成兄戏作二首 其一	[当代] 刘雄	咫尺荣枯似隔天，霜中墨面对朱筵。绕梁犹奏和谐曲，舐痔能称富贵贤。欲向风尘觅抗脏，谁知时世竞便娟。且收剥极沧桑泪，伫看河清大有年。
七夕作	[当代] 刘雄	乘除悲喜到千龄，故事流传似昨经。此际天涯独听雨，当时海上共看星。浮槎溯梦开新境，倾国非烟认旧形。道阻仙凡情可达，银潢岂必待乌翎。
索居	[当代] 刘雄	蝉沸弥天逼耳闻，垂帘高卧昧昏晨。寰区那得逃赵日，羽扇幸能挥庾尘。老去疲神书作敌，新来多病药为亲。杜门一统真成快，暂止浮云弃世身。
代拟	[当代] 刘雄	欲行又止足徘徊，心事可怜终化灰。垂泪只期同烛尽，作花深悔向蜂开。三生慧命千年俟，一念情痴万劫来。天上人间无住处，前尘历历益肠回。
无题	[当代] 刘雄	逼人风雨夜窗寒，非雾非花带泪看。胶漆何期判胡越，嫌猜终使恸心肝。后身倩女离魂易，前度刘郎会面难。愿到春时同化蝶，此生无力负悲欢。
后绮怀十六首 其十六	[当代] 刘雄	情劫难消似火然，人寰何路可通仙？不禁哀乐深侵骨，为觅婵娟径入眠。学道我惭无寸进，相思树已长千年。连枝比翼曾盟誓，地远天荒更着鞭。
后绮怀十六首 其十四	[当代] 刘雄	心思纷纭费揣摩，痴儿无计奈痴何。只因七窍玲珑甚，便作三年坎坷过。卿似水晶真易碎，我如铁石炼尤多。梨花底事长带雨，不向东风开笑涡？
后绮怀十六首 其十五	[当代] 刘雄	当时弄玉慕吹箫，似绮年华一瞬遥。已觉浮生元大梦，还成痴语立中宵。化灰化泪怜红烛，经雨经风损绿蕉。我有幽忧沈积久，自从止酒再难消。
后绮怀十六首 其十一	[当代] 刘雄	相逢犹记发鬅鬙，好鸟关关山欲应。报汝身能辞万死？怜予泪已费千升。曾经闻雨惊眠坐，更散行云怕日升。执手嘱卿珍玉体，梅花虽好恐难胜。
后绮怀十六首 其十二	[当代] 刘雄	几年心绪惯浮沈，哀乐无端次第侵。习静讵能收意马，忘情才可啸山林。云軿梦断三生约，斗室人同万籁愔。落月屋梁风渐起，徘徊还弄嗣宗琴。
后绮怀十六首 其十三	[当代] 刘雄	难于尘世学玲珑，合住此身仙界中。江汉之湄曾解佩，首阳何日复为虹。寒风庭树伤心碧，残照秋花触目红。后夜迷魂正飞度，知卿思我梦还同。
后绮怀十六首 其八	[当代] 刘雄	两心长似隔罘罳，三载相思半信疑。谣诼流言偏入耳，雄蜂雌蝶枉同时。无端肠断莫须有，似海情深总不知。文字而今亦成狱，最难消受绮怀诗。
后绮怀十六首 其九	[当代] 刘雄	未化浓愁似酒醺，虫声每向夜窗闻。孤吟忽觉形骸失，两地长如羽翼分。剪烛期同李商隐，寻春恐作杜司勋。何当携手白云外，归去西山鸾鹤群。
后绮怀十六首 其十	[当代] 刘雄	生不用封万户侯，当时晤对散千愁。月夜佩环同旧梦，黉宫花草记前游。绕枝乌鹊仍独宿，并颈鸳鸯俱白头。惆怅清狂思何极，为卿拚却一生休。
后绮怀十六首 其七	[当代] 刘雄	无分朝朝伴玉容，相怜唯听语惺忪。未尝天女唇中露，已灭飞鸿雪上踪。鱼入深渊游得得，我罹情网缚重重。自知形秽非仙骨，怅望蓬山可再逢？
后绮怀十六首 其六	[当代] 刘雄	荷叶生时春恨生，重帷深处独调筝。形骸被锁心难住，思忆经年疾已成。落尽梨花悲蝶梦，看残夜月咽虫声。人间天上长如此，但愿金轮且疾行。
后绮怀十六首 其五	[当代] 刘雄	西湖蜀道两相望，叠韵诗成增感伤。未卜前期失鸿影，重来旧径觅空香。早知汝是痴心女，强指吾为薄幸郎。一片真情天可鉴，却怜无计动红妆。
后绮怀十六首 其四	[当代] 刘雄	梦中说梦笑当初，瓠落生涯键户居。大有悲欢耽网络，更无心力到诗书。三千女弟怜红拂，一种相思托素蕖。异域飘零卿与我，可能濡沫似双鱼？
后绮怀十六首 其三	[当代] 刘雄	门前尽日望深苔，一叶知秋已自来。襟袖三年缄泪重，人天何处迟车回。不堪浮世成生别，屡向心炉拨死灰。卧后清宵祈好梦，梦魂无忌倘相偎。
后绮怀十六首 其二	[当代] 刘雄	似觉诗成感众灵，几年歌哭隔银屏。甘拚寸烬春心发，不羡平波古井宁。成目正当佳节近，颦眉未作梦乡停。前尘回首还惆怅，带减腰围鬓已星。
后绮怀十六首 其一	[当代] 刘雄	世事年来渐觉轻，怀卿梦里倍分明。兰心自合居空谷，薤本谁栽感至情。五味备尝缘未绝，三生相守誓先成。人间得失何须问，第一销魂电话声。
自寿	[当代] 刘雄	眼前道路岂徘徊，猛志中年半作灰。抛卷不妨高枕卧，看山时觉好怀开。梦如过翼乘风去，春有行踪践约来。小住尘寰且为乐，蓬莱虽远自当回。
杜甫诞辰一千二百九十年	[当代] 刘雄	寂寞平生酒一杯，千年后我酹公来。壮持彩笔献三赋，老卧沧江咏八哀。感激至今挥热泪，艰难终古厄雄才。滔滔已失掣鲸手，谁哭斯民向九垓？
雨如卧病诗以慰之	[当代] 刘雄	亦是梨花带雨身，痴情从古合沾巾。遥怜宛转婴沈疾，恨莫分担作替人。梦里同游春结伴，灯前独坐夜伤神。何当携手西湖上，更看凌波罗袜尘。
夜归	[当代] 刘雄	论文兴尽且归山，薄暮秋风困欲眠。一路车声趋黑夜，几年行色愧青钱。江流灯影天寥廓，树拂云梢月往还。宿物胸中犹未去，自知龌龊异前贤。
雨如生辰感怀	[当代] 刘雄	一叶秋风袅袅时，夜窗重读绮怀诗。文章憎命元知尔，金石同心更羡谁？置我懵腾槐下国，寻伊绰约水之湄。忽然惊起失清景，却负佳期作后期。
答多情和尚	[当代] 刘雄	衡门之下寄畸人，漫把穷通付鬼神。廿四华年如电抹，三千幽梦共云沈。周旋诸友散何许？惭愧故交招我魂。已分余生作书蠹，何曾病骨解嬉春。
次韵黄仲则绮怀十六首 其十六	[当代] 刘雄	轻抚琴书已惘然，当时萍迹似游仙。不辞才薄凭诗写，颇厌愁多藉酒眠。烟柳画桥还寂寂，鬓丝禅榻自年年。倘能相拥头俱白，何惜羲和快着鞭。
次韵黄仲则绮怀十六首 其十三	[当代] 刘雄	夜深惯看月玲珑，片刻相陪晓梦中。后会未逢青鸟使，前身合是首阳虹。滴残秋雨苔痕碧，灺尽春心烛焰红。回首流光如逝水，年华恨不与卿同。
次韵黄仲则绮怀十六首 其十四	[当代] 刘雄	彩笺尺素掌重摩，惆怅温馨可奈何？宛转歌喉屏际度，轻扬舞袖梦中过。情如太上忘方好，痴比长康恨自多。想见梨花千树底，他时执手对梨涡。
次韵黄仲则绮怀十六首 其十五	[当代] 刘雄	无心说剑爱听箫，一点灵犀千里遥。孤影徘徊满楼月，高吟断送可怜宵。已持誓水惟思汝，渐识人情不梦蕉。欲向空王问因果，衣香底事未能消？
次韵黄仲则绮怀十六首 其十二	[当代] 刘雄	孤鸟长空万古沈，眉间心上一时侵。阴晴晕改天中月，寂寞魂牵世外林。琪树难攀仍望望，朱弦已绝独愔愔。那堪江汉犹河汉，幸有素心同素琴。
次韵黄仲则绮怀十六首 其十	[当代] 刘雄	几曾磬折羡王侯，万感中宵咏四愁。牛鬼于今成自笑，羊车何日得同游。人间难报唯青眼，醉里悲歌速白头。即趁秋风远相访，莫书咄咄且休休。
次韵黄仲则绮怀十六首 其十一	[当代] 刘雄	青山一发月鬅鬙，隔岸相呼水鸟应。怨去吹开梅万朵，愁来酤取酒千升。乍当远别惊梦破，还敞萧斋看日升。料得罗敷正颙望，此时首疾可能胜？
次韵黄仲则绮怀十六首 其八	[当代] 刘雄	雨声风色满罘罳，惨淡离愁断续疑。长簟竟床心冰处，短衣欹枕夜阑时。经年情结凭谁解？刻骨馀酲只自知。望极天涯同下泪，仍留无补绮怀诗。
次韵黄仲则绮怀十六首 其九	[当代] 刘雄	独上高台已半醺，西风雁唳最先闻。水晶易向尘中碎，金钿难从云外分。石记三生原有梦，酒倾千日竟何勋！可怜孤馆寒灯夜，自托微吟欲不群。
次韵黄仲则绮怀十六首 其七	[当代] 刘雄	明镜无端失旧容，狂歌痛饮未惺忪。相思岂铸人间错，为道不期尘外踪。难识痴心伤屡屡，空成绮语叠重重。莫因惆怅减餐食，犹得清宵梦里逢。
次韵黄仲则绮怀十六首 其五	[当代] 刘雄	欲绝相思不复望，那知酒后更情伤。捧心天与姗姗骨，透体谁令裛裛香。辛苦耽诗称弟子，殷勤掷果问檀郎。伊人自爱松风调，肯作画眉时世妆？
次韵黄仲则绮怀十六首 其六	[当代] 刘雄	他生难卜惜今生，心篆消残自听筝。乌鹊不来空七夕，蓝桥谁使报双成。西湖想象春风面，蜀道分明夜雨声。差拟长房能缩地，万维网际惯经行。
次韵黄仲则绮怀十六首 其四	[当代] 刘雄	一自去年相识初，盈盈梦到水云居。征鸿惯作伤心字，明月时开两地书。不尽连丝悲碧藕，相怜并蒂羡红蕖。扁舟会向西湖去，伊唱清歌我钓鱼。
次韵黄仲则绮怀十六首 其三	[当代] 刘雄	已诉秋怀上绿苔，前尘如梦岂重来。珠沈沧海波心碎，月照彩云天际回。欲逐空花垂短翼，偶听娇语起寒灰。红冰又涴琥珀枕，拟向醉乡深处偎。
次韵黄仲则绮怀十六首 其一	[当代] 刘雄	曼舞飞琼体最轻，怜才青眼尚分明。依然昨夜悄立处，仿佛他生难尽情。霜后梧桐心欲死，雨中荷叶恨先成。遥知共饮长江水，日夕东流作楚声。
次韵黄仲则绮怀十六首 其二	[当代] 刘雄	生小娇憨擅性灵，欲将幽梦锁云屏。一帘月色春相忆，四壁虫声夜未宁。谁适为容情惘惘，伊余来塈态停停。人间亦自有银汉，痴对牵牛织女星。
有感	[当代] 刘雄	无端好梦五更断，依旧重帷锁玉人。想象缑山云外翼，消磨尘海眼中身。非关酒渴添新病，一任诗颠动古魂。烟月茫茫更飞度，参差万户与千门。
箕山纪游二首 其一 竹海	[当代] 刘雄	此身如鳖履如仇，谢屐思之不可求。道入高寒人倚立，风生壑谷竹飘柔。人家烟袅白云外，鸡犬声喧青陌头。却怪山中富真趣，山泉日日向城流。
箕山纪游二首 其二 薄刀岭	[当代] 刘雄	一岭成刀踞上头，入山风日近凉秋。脚夫疾似冲风马，小子衰如喘月牛。造化赋形良可羡，鸿蒙遗意孰能求。长兵更借何人手，挥向红尘斩万愁。
穷通	[当代] 刘雄	穷通生死总无凭，水驿山程处处经。寂寞人间春少驻，间关花底鸟多情。已令厚地埋忧尽，更向遥天溯梦行。读罢南华一灯暗，此身原幻况浮名。
无题	[当代] 刘雄	影静诸天弦月移，漏添东海夜何其。维摩病减散花日，司马渴加伤酒时。镜里谁怜倾国瘦，灯前重读定情诗。于今青鸟绝尘迹，万里云罗无尽思。
次韵答静闲子	[当代] 刘雄	意气初回朔漠外，片帆还寄大江东。神州风景时时异，禹甸笙歌处处同。恨倘能消全仗酒，言无可立况于功。兴亡莫说前朝事，独立残阳怅晚风。
三星堆纪游	[当代] 刘雄	微雨娇寒二月春，轻车摇梦到三星。蚕丛杜宇成遗迹，风月江山属后生。仙窟徜徉身似幻，神工飞动世堪惊。茫茫亿劫凭谁问，惟见沙凫数点明。
独居	[当代] 刘雄	独居陋室自徘徊，濩落生涯百事乖。时有醍醐从顶灌，应无富贵逼人来。夜深黄卷如相识，梦觉青灯倍可哀。收拾尘心参圣谛，奈何壮志未全灰。
沈思	[当代] 刘雄	百千思绪结蛛丝，独坐沈吟不自持。寂寂中宵疑我在，冥冥万物付谁知。故园望断徒惆怅，荒漠栖馀只惘迷。天地无言花自落，冰轮终古出江湄。
夜宿街子镇	[当代] 刘雄	古镇再来游，涤尘因少留。杯收天上月，人坐暑中秋。柳影临窗动，溪声到枕流。一瓢诗亦苦，或可比唐求。
次韵呈艾老南山先生	[当代] 刘雄	蒙恩廿年旧，怀德一朝通。心赤诛邪慝，眼青怜困穷。滋兰夫子志，说项古人风。晚节耽吟咏，精思句自工。
区潜云书法集编成感赋（1998年54岁）	[当代] 刘斯奋	一从区子病不起，盘胸十万龙蛇死。叱吒书坛要健儿，恸向南天无此理。风雨心盟三十年，天真磊落感君言。灯深犹记西关夜，小草新成杜秋篇。
虎门节马碑咏	[当代] 刘斯奋	骁腾恨未殉沙场，绝秣成仁亦国殇。奇节自堪空万马，贞碑如炬照南疆。
题张演钦画牡丹	[当代] 刘斯奋	淡淡朱铅淡淡霞，横涂竖抺两三桠。姚黄魏紫休相拟，此是人间高士花。
题罗远潜绘南越王像（2013年）	[当代] 刘斯奋	中原逐鹿战云高，一赵横刀也足豪。金殿冕旒成旧梦，岭南终竟汉之皋。
温州诗之屿	[当代] 刘斯奋	江中一岛岛中湖，天水澄鲜共此图。不枉人称诗之屿，绿阴垂地鸟相呼。
咏高速公路（2006年）	[当代] 刘斯奋	忽然著地忽淩空，万辆长驱疾似风。撑起神州高速度，方知此路是强龙。
雁荡山留题	[当代] 刘斯奋	苍崖万叠似重关，千尺龙湫绿影间。南让雄奇北让秀，人间我重越中山。
自题《钟馗图》	[当代] 刘斯奋	岁云暮矣客愁多，醉倚中宵抚剑歌。安得老馗同入梦，一鞭风雪过黄河。
自题《布袋僧》	[当代] 刘斯奋	收拾乾坤一袋装，禅房西望木千章。忽然心动欲何往？扰攘人间梦一场。
自题《铁拐李》	[当代] 刘斯奋	路人争指络腮胡，拄杖蓬头时一呼。不知些许葫芦药，医得人间痼疾无？
自题《纵羽图》（2005年）	[当代] 刘斯奋	纵然爱汝羽毛鲜，敛翼缩头亦可怜。今日放将笼外去，乘风好向夕阳边。
自题《铁拐李》	[当代] 刘斯奋	垢面蓬头亦一奇，随身铁拐步如飞。缘何不向仙山卧，来管人间是与非？
索溪峪游草（1985年41岁） 其三 西海	[当代] 刘斯奋	古陆东来势若崩，狂沙落尽见崚嶒。海西十万云端柱，似共游人缓缓行。
广西行六首（1981年37岁） 其四 谒柳侯祠	[当代] 刘斯奋	投荒匹马首重回，祠墓犹存梦已灰。偿得柳侯千古恨，柑香浓遍万山隈。
广西行六首（1981年37岁） 其五 柳州都乐岩	[当代] 刘斯奋	三洞珠连上径幽，鱼龙曼衍小瀛洲。七星芦笛经行遍，阳朔南来又此游。
广西行六首（1981年37岁） 其二 忆桂平西山	[当代] 刘斯奋	乳泉掬罢更登攀，飞阁玲珑雾树间。憩客一杯茶味永，最撩人忆是西山。
广西行六首（1981年37岁） 其一 车入风门坳	[当代] 刘斯奋	紫水东流一嶂开，洪杨曾此起蒿莱。云烟万态岭头树，犹似雄兵闯阵来。
壬子春词 其三 辛亥岁杪，与叶红自琼归省，旋于壬子春节结缡于广州，并同游肇庆，下榻鼎湖山，有作（1972年28岁）	[当代] 刘斯奋	坐久栏东语渐稀，关河风急撼罗衣。荆扉一入轻王气，脉脉春山欲展时。
壬子春词 其二 辛亥岁杪，与叶红自琼归省，旋于壬子春节结缡于广州，并同游肇庆，下榻鼎湖山，有作（1972年28岁）	[当代] 刘斯奋	风情别矣迥难寻，漫抚红箫春已喑。忽堕深宵儿女泪，山灵能会此时心？
壬子春词 其一 辛亥岁杪，与叶红自琼归省，旋于壬子春节结缡于广州，并同游肇庆，下榻鼎湖山，有作（1972年28岁）	[当代] 刘斯奋	水阁金荷斗日曛，双凫惊起隔花闻。北涛南走三千里，不解飘零那识君！
送徐昂都之蜀（1970年26岁）	[当代] 刘斯奋	男儿肺腑烈于秋，不向西山赋别愁。我为徐郎测天意，月明终古照渝州？
有赠（1967年） 其三 潘元福	[当代] 刘斯奋	潘郎妙绪出同光，我本心师窃比方。从此一盟江海去，十年重对證秋堂。
有赠（1967年） 其二 刘峻	[当代] 刘斯奋	飞名廿载杂文场，埋剑归来草树香。割断苍凉中岁感，东山菊影倚刘郎。
有赠（1967年） 其一 佟绍弼	[当代] 刘斯奋	老去犹思载酒歌，纵横胸次即黄河。风云漫道无人赋，词客苍茫里巷多。
八月四日，与中学旧友廿三人同游越秀山，诗以纪之（1967年） 其五	[当代] 刘斯奋	已论桑麻烂熟时，百灵敛手礼多医。狂生歌哭终何补？冷倚秋风一卷诗。
八月四日，与中学旧友廿三人同游越秀山，诗以纪之（1967年） 其四	[当代] 刘斯奋	飒爽蛾眉记范君，江山劲气此工人。纵横别有欧梁辈，桃李而今张一军。
八月四日，与中学旧友廿三人同游越秀山，诗以纪之（1967年） 其三	[当代] 刘斯奋	欧阳才调本殊伦，别我狂游又五春。一曲旋风关外舞，惊从虎帐认书生。
八月四日，与中学旧友廿三人同游越秀山，诗以纪之（1967年） 其二	[当代] 刘斯奋	逝矣童心万景边，宜悲宜笑复宜颠。木棉风定钟声缓，各忆苍茫二十年。
八月四日，与中学旧友廿三人同游越秀山，诗以纪之（1967年） 其一	[当代] 刘斯奋	聚散云山那可期？飞扬天地总相思。人间岂独有重九，莽荡风烟七月时。
有感三首（1967年23岁） 其二	[当代] 刘斯奋	夕阳如血映红旌，怒马冲风日百营。一纸忽传江国满，天南谁认此书生？
有感三首（1967年23岁） 其一	[当代] 刘斯奋	脱手狂文一炬删，纵横风雨记南山。捲帘放梦茫茫夜，恐碍飞扬到玉关。
送黄炳良参军（1962年）	[当代] 刘斯奋	刀芒落日塞云驰，怒马书生去不疑。洗净春帘儿女怨，霜毫从此纪征衣。
城居杂咏（1976年32岁） 其六	[当代] 刘斯奋	惆怅繁城夜，无处不闻鸡。一声传东郭，扰梦及关西。
城居杂咏（1976年32岁） 其五	[当代] 刘斯奋	暮扇不生凉，移榻欲逃暑。梦觉骑楼风，脉脉不成雨。
城居杂咏（1976年32岁） 其四	[当代] 刘斯奋	道旁白兰花，夜来香欲喷。零落不终朝，都上女工鬓。
城居杂咏（1976年32岁） 其三	[当代] 刘斯奋	高楼若崇峦，苔深崩一角。夏雨浸天棚，飞街旋成瀑。
城居杂咏（1976年32岁） 其二	[当代] 刘斯奋	树色日以稀，车尘日以重。泼墨作幽山，因之寻绿梦。
城居杂咏（1976年32岁） 其一	[当代] 刘斯奋	日暖晾衫天，小巷丽如绣。云暗雨忽来，窗窗出素手。
洱海纪游（2015年）	[当代] 刘斯奋	月落苍山夜气清，沉沉洱海浸春星。倚栏我独倾心听，浩荡流云若有声。水阁风来拂面轻，群飞白鸟入山青。游船三五争斜日，撑破碧波万点星。
丁亥夏，予有庐山、井冈、黄山之行，而无诗纪之，是秋重九，汇豪雅集，斯翰议步小杜原韵，欣然动兴，遂有是作	[当代] 刘斯奋	登高岂复羡雄飞，万壑苍茫著影微。筇竹已输腰脚健，远岑空许梦魂归。渐看老木生秋气，坐听风蝉噪夕晖。今日故园逢九日，试临珠水照初衣。
伏虎寺	[当代] 刘梦芙	钵水咒毒龙，杖锡慑猛虎。开山千载前，祖师法力巨。迤逦探幽径，披云入深处。老松蟠苍鳞，修篁含绿雨。溪声广长舌，石罅珠玉吐。娇鸟忽一鸣，对客炫翠羽。风水叹绝佳，庙貌更高古。几经铢衣劫，殿阁存钟鼓。佛堂式西藏，瑰丽异中土。金身塑普贤，慧眼明如炬。艳艳持莲花，时时施法乳。宝象鼻长垂，听经首宜俯。仰兹相庄严，天魔齐拜舞。胡为世间人，造孽尚如许！菩萨倘心慈，勿作山林主。骑象莅尘寰，济我众生苦。峨嵋多佛迹，未见诗人墅。安能增广厦，寒士居仙府。彩笔挹丹霞，白雪歌金缕。池有弹琴蛙，古曲翻新谱。莫吟家国愁，空文何所补？弗悯斯民艰，群氓谁敬汝？秋月洗梦清，春山画眉妩。佳日可登高，一啸风飘举。悠閒当学佛，同列僧徒伍。蔬食饮清泉，缁衣度寒暑。四大悟皆空，奚以恋妻女？世界真极乐，长生胜彭祖。堪怜老杜愚，忠爱称臣甫。苦志复唐尧，潦倒殂江浒。听我言滔滔，佛仍默不语。大笑下山去，驱车不稍伫。
海上晤杨君逸明，同游二日，归后漫成绝句八首以寄 其八	[当代] 刘梦芙	握手依依惜袂分，索居我已惯离群。来年嘉会先须约，天柱峰头揽白云。
乐山大佛	[当代] 刘梦芙	孰挥郢匠斤，凿岩竟成佛。一千数百载，世变阅飘忽。坐瞰青衣江，滔滔奔不竭。鱼龙纷拜舞，鸥鹭亲眉睫。耳孔杂草生，广额霜痕抹。坦腹天地间，了不知凉热。忆逢丙丁年，圣旨下金阙。红兵焰嚣张，横扫到文物。儒书已摧烧，佛门当灭裂。赤魔结队来，喧呶持斧钺。睒此像巍巍，戟指怒吆喝。佛眼视若无，一任汝猖獗。蛮力不得施，瞠目徒结舌。弹指几春秋，山崩祖龙殁。可怜呼万岁，权杖遽抛撇。地狱永沉沦，何以施威烈？太息我苍生，罹兹无量劫。未闻罪己诏，左氏有馀孽。神州棋局新，拜金帜高揭。守佛可生财，观光宰游客。人欲正横流，佛亦救不得。我来谒佛时，崖边初落叶。萧条观佛容，万感凝一瞥。佛倚淩云峰，松竹青郁郁。上有东坡楼，遗像祀高洁。仙灵到夜深，与佛谈宜悦。猿鹤聆妙音，江波荡明月。吁嗟世弗闻，暴犹崇纣桀。奉佛祇虚名，圣道更衰歇。前路瞻茫茫，岁寒风酿雪。
海上晤杨君逸明，同游二日，归后漫成绝句八首以寄 其七	[当代] 刘梦芙	广厦摩天日色昏，桃源何处觅渔村。洋场眩目金银气，如鲫船来敞国门。
玉楼春 其九	[当代] 赵文漪	华笺五色和云绾。虾须百尺疏帘卷。风吹花雾罩香鬟，月掩清辉怜皓腕。当歌对酒情何限。六幅湘裙金蝶战。愁多无奈翠添眉，醉薄那禁红晕面。
玉楼春 其十	[当代] 赵文漪	云阶移步香莲稳。当筵法曲如珠滚。檀牙疏落翠眉尖，金盏殷勤红袖近。年年芳草无音信。去雁来鸿千万恨。晓风残月意何穷，烟柳夕阳情不尽。
玉楼春 其八	[当代] 赵文漪	金刀彩剪春归后。十二画楼沉晓漏。烛花无意暗红襟，泪水有心萦翠袖。龙华筵上蟠桃酒。更有阿环来祝寿。朱颜能驻画中新，小字不辞笺上旧。
玉楼春 其七	[当代] 赵文漪	轻敲法曲频回首。正是双星添节候。人间乞巧敞琼筵，天上合欢传桂酒。春山微暖消香兽。环佩盈盈依翠袖。娇姿端的不胜怜，娇靥晕红还上寿。
玉楼春 其六	[当代] 赵文漪	梦魂惯蹋香泥印。廿四番风催暗信。杨花消息倩谁传，柳絮情怀频借问。年年领略春归恨。淡薄梳妆惊酒困。水晶枕畔泪双流，流到几时方始尽。
玉楼春 其五	[当代] 赵文漪	寰扉重叠闲锦璅。彩仗频惊春睡破。三千楼阁晓云开，十二屏峰灯焰坠。伤心病酒浑无那。红蜡盈盈人几个。山鸡初向北窗啼，梦蝶又经南苑过。
玉楼春 其四	[当代] 赵文漪	画堂银烛春微暖。映水芙蕖初识面。梨花竹叶酒香薰，鬓影钗痕娇乱旋。夜深潜步雕阑畔。影堕西南凉月晚。凄清梦里旧池台，宠燕痴莺无一半。
玉楼春 其三	[当代] 赵文漪	薄云细雨春来去。一院杨花牵恨绪。凌波洛浦梦回时，玉佩湘皋回袂处。绿华生小神仙侣。借得嫏嬛曾拟住。如今双泪莫盈盈，别怨离情应有数。
玉楼春 其二	[当代] 赵文漪	流苏斗帐垂珠凤。梨云一枕人瞢松。玉梅枝上晓寒轻，金缕歌中离恨重。绿杨莺语前春共。凉月半链香欲动。休嫌懊恼不成眠，即便眠时无好梦。
玉楼春 其一	[当代] 赵文漪	西风几日经南苑。憔悴杨枝秋似线。丁香绾尽别离心，豆蔻泣残红泪面。楼头数遍江南雁。堂外缠绵王谢燕。团圞明镜一相分，从此梁间悲聚散。
春游四首 其四	[当代] 裴涛	春风春雨似愁多，吹入东湖万顷波。阶下落花深一尺，小窗听唱踏青歌。
春游四首 其二	[当代] 裴涛	风月欣然供养春，半肥花事半肥人。眉间霜色今何淡？多情天气有闲身。
春游四首 其三	[当代] 裴涛	飘雨飘风陌上樱，开时无语落无声。看花人立黄昏里，一从海沸到倾城。
春游四首 其一	[当代] 裴涛	万里愁云卷未开，春风浩荡洗襟怀。看花又至荒原上，辙迹经年半覆苔。
重过广济寺 其二	[当代] 裴涛	云归大壑水归渊，半证无缘半有缘。座上诸天皆识我，惟今萧瑟胜从前。
新试竹笛有感	[当代] 裴涛	万里江潮连海潮，中年心事渐萧萧。无情人起多情思，听到星疏月寂寥。
诗词大会有感	[当代] 裴涛	杨柳风吹未入时，飘摇欲上最高枝。伤春儿女悲秋客，春尚荒凉秋已迟。
梅园	[当代] 裴涛	梦里初心避已迟，于无人处起相思。花开一夜春声沸，如水禅关欲破时。
重过广济寺 其一	[当代] 裴涛	灯火微茫照大千，三生往矣事如烟。一花一叶收难尽，寄此听钟二十年。
立春三首 其三 归人	[当代] 裴涛	遥望城中夜色微，春风春雨久相违。谁念多情难似汝，一街灯火待君归。
立春三首 其二 梅花	[当代] 裴涛	寒花瑟瑟雨潇潇，独向黄昏何寂寥。俱历风霜相看久，悄然春色渐如潮。
立春三首 其一 远行	[当代] 裴涛	风冻云愁卷未开，远行暮出暮归来。生涯犹未逢春绽，报岁鸡声不尽哀。
岁暮感怀二首 其二	[当代] 裴涛	半生尘带半生风，柳絮飘零萍水踪。独向苍茫双鬓白，渐由无奈转从容。
岁暮感怀二首 其一	[当代] 裴涛	无雨无风亦断魂，中年碌碌未安身。说空说有皆虚妄，始信人间尘覆尘。
六月无题	[当代] 裴涛	道上花飞倍忆春，曾经很傻很天真。飘摇零落更谁惜，片片辗为车后尘。
看落叶有感	[当代] 裴涛	一时林下起风波，毕竟疏黄胜绿多。看我凋零真似汝，都将萧瑟换销磨。
生日有感	[当代] 裴涛	高天容我片云闲，漠漠江声合暮烟。长夜街灯苍白色，霜风吹雨过中年。
无题	[当代] 裴涛	经年小隐市声中，指顾神州意未穷。蹈海翻江初一试，纷纷花雨辨行踪。
题旧照片二首 其二	[当代] 裴涛	已隔流光复隔尘，多年犹是远行人。如今陌上秋风发，烟雨归来俱幻身。
题旧照片二首 其一	[当代] 裴涛	一世菩提一世莲，修心修道忘从前。大风起自青萍末，万里扶摇上九天。
题办公室兰花	[当代] 裴涛	长恨风间如寄身，无言对坐更愁人。幽兰不识秋光淡，一片葱茏出俗尘。
空巢	[当代] 裴涛	与君同国即同胞，命所遗兮世所抛。啼起天涯无限恨，背阴枝上有空巢。
出差有感	[当代] 裴涛	岭南云出鄂西山，千里行人独往还。秋雨声中双鬓白，不关心事久应删。
题张肇铭赠李蕤老画	[当代] 裴涛	高山流水两知音，一代风流岁月侵。霜叶寒花皆不老，无人向此识秋心。
答辩有感	[当代] 裴涛	云间疏雨洗青桐，车过江城柳絮风。此日李生虽末座，有人慧眼识英雄。
过襄阳口占一绝	[当代] 裴涛	学剑学书俱已迟，经年冷暖事初知。隆中此日萧条气，绝胜英雄卖履时。
七夕	[当代] 裴涛	一自舟车十里亭，山盟海誓说曾经。天河虽阔期能会，不见人间牛女星。
过洞庭	[当代] 裴涛	秋风木叶洞庭波，山鬼遮灯子夜歌。一枕清霜明月梦，生前烟雨几回过。
折梅	[当代] 裴涛	花发人间第几回，小春折寄陇头梅。原知深意非关我，开到相思已半灰。
烟花	[当代] 裴涛	彻骨光明即永离，含羞怯怯别君时。相思满腹红如火，要叫惊天动地知。
此夜	[当代] 裴涛	此夜城中灯火微，溪头遥望满清辉。云深不似初相见，独坐千山待月归。
《看电视剧金粉世家	[当代] 裴涛	满城争说冷清秋，围坐银屏论未休。谁记新盟皆旧约，薄情故事总温柔。
无题	[当代] 裴涛	秋霜渐冷渐如何？寄命江湖逐逝波。明月抛人原失意，空留庭树负心多。
牡丹亭	[当代] 裴涛	梅消柳色未分明，幽草春深星斗横。不觉风吹花满地，教人一梦误终生。
无题	[当代] 裴涛	沧海吹波劫后尘，难从石上证前身。如今同坐春风外，回看桃花梦里人。
过秦淮十二首 其十 卞玉京	[当代] 裴涛	南柯一梦海生尘，独向黄絁寄此身。瘦尽春风灯影里，祗陀庵内看花人。
过秦淮十二首 其十一 李宛君	[当代] 裴涛	忍死生涯未足乖，已无一事可伤怀。掩门不管春风歇，吹落梨花雪满阶。
过秦淮十二首 其十二 宋蕙湘	[当代] 裴涛	横塘烟雨潞城风，行迹半生如转蓬。怜我归家空有梦，泠泠月照板桥东。
过秦淮十二首 其八 马湘兰	[当代] 裴涛	江风瑟瑟雨潇潇，吹笛人过长板桥。对坐西窗无语夜，兰花一叶泛春潮。
过秦淮十二首 其九 李香君	[当代] 裴涛	无情人亦有悲欢，南渡传奇忍泪看。扇底桃花春几许，隔江檀板唱偏安。
过秦淮十二首 其七 董小宛	[当代] 裴涛	情人传记可堪疑，刻骨相思说已迟。终未从归终未去，影梅庵里一行诗。
过秦淮十二首 其四 顾眉生	[当代] 裴涛	新传曲院旧时歌，独擅阳阿已未多。谁唱倾城倾国调，至今犹想顾横波。
过秦淮十二首 其五 陈圆圆	[当代] 裴涛	桃花一树照秦淮，逐水逐人皆可哀。如画江山看弈子，绿萝裙下尽尘埃。
过秦淮十二首 其六 柳如是	[当代] 裴涛	问君折柳赠何人，绝艳惊才总误身。世上岂无陈卧子，我闻斋里老真真。
过秦淮十二首 其三 寇白门	[当代] 裴涛	男儿无国我无家，漂泊春风到水涯。天薄情时人亦薄，六朝烟月未宜车。
过秦淮十二首 其一	[当代] 裴涛	一地春寒薄似霜，系舟桃渡夜生凉。烟花隔水生荆棘，明月年年过短墙。
过秦淮十二首 其二	[当代] 裴涛	翩翩谁识薄情郎，半卷书传脂粉香。姓氏何堪君问起，吴门歌舞是侬乡。
煮茶	[当代] 裴涛	青瓷白水煮黄昏，分苦分甘宜细斟。说到平生皆失语，一杯茶里看浮沉。
上元	[当代] 裴涛	几分清寂几分圆，寒彻潇湘不夜天。我有思心归未得，满衢灯火也萧然。
白露	[当代] 裴涛	风吹木叶下潇湘，我忆君时各断肠。只说阶前生白露，江湖一夜转初凉。
授衣	[当代] 裴涛	瑟瑟江云暮雨低，街灯明灭客行稀。削肩试抱人寒未，九月霜风宜授衣。
癸未平安夜	[当代] 裴涛	霜落江湖起客思，一河星散看灯迟。满城身影平安夜，犹剩平安似旧时。
三月夜雨旅中作	[当代] 裴涛	曰归曰归归路斜，其雨其雨雨横遮。雨涨池波知几许，春深一夜梦桃花。
湘西行稿六首 其六 放河灯	[当代] 裴涛	殷红一点碧沉沉，朵朵风吹入暮深。无数花开沱水上，不知哪个是侬心。
感陈晓旭病逝	[当代] 裴涛	他生未似此生痴，春雨江南破梦时。一代风流成绝响，灯前怅读葬花诗。
湘西行稿六首 其五 吊脚楼	[当代] 裴涛	无端推枕起相思，湘水湘云梦已迟。吊脚楼中人似月，分明不忆渡河时。
湘西行稿六首 其四 虹桥	[当代] 裴涛	汩汩流光听未真，黄昏无寄客中身。驿桥老柳如相识，一样风尘陌路人。
湘西行稿六首 其三 沱江	[当代] 裴涛	一波灭处一波成，崖上苗歌渡梦声。薄暮偎人寒瑟瑟，青衫白笠入边城。
湘西行稿六首 其二 索道	[当代] 裴涛	远道迢迢傍鸟飞，深阴肃肃涧声微。三千年里谁经过，留住行云不放归。
湘西行稿六首 其一 枫林	[当代] 裴涛	霜冷天南半壁潮，满山红叶递相招。昔年零落无人见，今与秋风两寂寥。
屠鱼歌	[当代] 裴涛	一生冷暖说何益，此日浮沉避亦难。求饵千江终不怨，霜锋未及水波寒。
暮春	[当代] 裴涛	遥看溪山入暮时，曾无一日不相思。云间心事凭君说，燕子归来春已迟。
踏青	[当代] 裴涛	人间四月杏花天，陌上归来缓并肩。此日横波春水嫩，十年流不到君边。
梦回	[当代] 裴涛	满壁晨光淡似烟，如今谁立小窗前。桐花吹尽行人老，开过春风已十年。
新愁	[当代] 裴涛	时至艰难事事哀，情深情薄许人猜。眉间一段新愁色，任是春风吹不开。
梳头	[当代] 裴涛	忧愁一念一丝生，二十年中思未停。梳尽人间烦恼事，渐今双鬓向君青。
白枫溪水库	[当代] 裴涛	明月低徊乡路迷，十年流影过清溪。垂杨不忆当时事，依旧春风绿满堤。
为文白兄题画二首 其二 双雉蜀葵图	[当代] 裴涛	双雉朝飞栖晚蓬，归来何处落花风。山中久绝行人迹，谁种端阳一丈红。
为文白兄题画二首 其一 黄鹂芭蕉图	[当代] 裴涛	黄鸟飞飞去复回，鲜红嫩碧破苍苔。春风初识才交语，一片深心卷未开。
春明	[当代] 裴涛	春明往事注春灯，春老池塘波不兴。只说伤春难久坐，春风著我冷于冰。
桃花	[当代] 裴涛	陌上飘零许未知，行人莫道看花迟。此生颜色深相误，还被春风误一时。
谒卓刀泉黎元洪墓 其一	[当代] 裴涛	荒烟深处旧名场，檐外云翻雨半墙。墓石生平说难尽，黄花无语对斜阳。
守岁	[当代] 裴涛	溪桥黄犬冷相看，村树飘零遍地寒。守岁如今人渐少，无悲无喜即平安。
守亲二首 其二	[当代] 裴涛	一曲招魂忍不听，微风夜半起窗棂。寒灯瑟瑟如人语，已透深红转淡青。
无题	[当代] 裴涛	渐到恨多无语时，每逢冷暖起相思。如今偶问平安未？总是相思不自持。
守亲二首 其一	[当代] 裴涛	慈心至此已无尘，九十年间一寄身。剩有艰难谁说与，床前尽是白头人。
陌上花	[当代] 裴涛	忆君时断肠，别君时无语。只有陌上花，年年艳如许。
有访客换名片有感	[当代] 裴涛	惯于纸上认浮华，显隐尊卑待考查。绝对矜持藏马脚，偶然放荡出牛叉。交游海宇真无谓，漂泊风尘岂有涯？揖让逢迎如镜像，匆匆过客半杯茶。
中秋寄人	[当代] 蔡淑萍	秋风清冷叶纷飞，偏是今宵月色微。独立空庭诗思渺，但祈君牖满清辉。
忻州谒元好问墓	[当代] 蔡淑萍	高碑古冢久低回，遥望遗山夕照微。一曲雁丘吟诵罢，草迷柳暗落红飞。
零五年端午寄人时在承德	[当代] 蔡淑萍	一年又是诗人节，来看帝王旧宫阙。逝水安消屈子忧？残阳犹恨余威烈。
题某女画家作樱桃图二首 其一	[当代] 蔡淑萍	画师含笑墨初濡，漫遣春风入此图。叶动枝摇孰先醉？酡红羞上水晶珠。
题某女画家作樱桃图二首 其二	[当代] 蔡淑萍	樱桃小颗缀青丫，丹蕴朱含叶半遮。玉露晶莹何忍摘，一枝留向画图夸。
湖南诗友设宴恭贺李锐老米寿叨陪末座	[当代] 蔡淑萍	目有棱兮语有锋，崚嶒不与众丘同。欣逢雅集为公寿，来谒心中第一翁。
大棚采杏	[当代] 蔡淑萍	草色遥看三月天，大棚新杏已初甜。漫云南国春来早，方褪残红输古燕。
梨园	[当代] 蔡淑萍	梨云万朵竞芳菲，初暖和风款款吹。会得东君无限意，欲拈花影入新题。
北湖印象	[当代] 蔡淑萍	云映风摇百里湖，谁遗戈壁此明珠？清泠原是雪山水，看尽江南总不如。
北海公园访柳 其五	[当代] 蔡淑萍	镇日依依兴未阑，转忧绿暗却飘绵。为怜柳老偕人老，小照一帧诗一笺。
北海公园访柳 其四	[当代] 蔡淑萍	蜀道而今亦坦途，老来情意本粗疏。风前撩乱君何苦，惹个离愁绾得无？
北海公园访柳 其三	[当代] 蔡淑萍	应是和君有旧盟，或因飞絮化为萍？玉关灞水京华地，一见一回情不胜。
北海公园访柳 其一	[当代] 蔡淑萍	细看枝头绽小芽，日深一日绿些些。枯条渐觉微微软，解向轻寒风里斜。
北海公园访柳 其二	[当代] 蔡淑萍	忽惊一日已笼烟，嫩绿无尘照眼鲜。万缕长条娇弱甚，临风拂水最堪怜。
长春至长白山途中	[当代] 蔡淑萍	初收骤雨晓风清，欢快轻车大道平。绿野方惊无二色，粉墙红瓦小村迎。
致张希田先生	[当代] 蔡淑萍	时风时雨太凄迷，秋令夏行寒骤欺。愧煞南人多窘迫，吕梁道上忆推衣。
致马斗全先生	[当代] 蔡淑萍	寒风吹雪黯虹霓，攘攘长街车渐稀。独立话亭言已久，浑忘君在太行西。
致蒲健夫先生	[当代] 蔡淑萍	博识似公勤似我，自宜问字到蒲门。漫讥万事皆云好，苛缓知君有寸分。
致王荣眉女士	[当代] 蔡淑萍	词锋豪气两无伦，一卷犹温印履痕。数载情深天地老，寒梅端合伴诗魂。
致李维嘉先生	[当代] 蔡淑萍	婉约词章散绮霞，豪吟高唱动悲笳。多情更作三春雨，沾溉岷峨满苑花。
致魏宇平先生	[当代] 蔡淑萍	摇曳幽篁韵万千，素襟光满仰冰盘。辉生蓬壁承青眼，润物无声着意看。
致徐文彬先生	[当代] 蔡淑萍	大漠生涯二十年，何须苦苦忆荒寒。先生教我宽胸臆，落日孤烟壁上观。
致许增纮先生	[当代] 蔡淑萍	非非是是太纷纭，正史稗闻谁更真？叹我何尝知读史，亦伤史页血痕新。
致冯克熙先生	[当代] 蔡淑萍	素衣犹未浣征尘，大业待公能爱身？心血文章期济世，还祈为国解多珍。
致蒋书楠先生	[当代] 蔡淑萍	鹤发童颜最可亲，蔼然谈笑似三春。峥嵘岁月归平淡，大学问家情自淳。
致雷亨顺先生	[当代] 蔡淑萍	忧国忧民何日休，便教后乐也无由。年来最念长江事，怕与寅初一样愁。
羊头山谒“炎帝庙”	[当代] 蔡淑萍	遗踪杳渺觅神农，禾黍清芬畅晚风。衣叶戴荆持束穗，青峰古庙夕阳红。
戏为短句答友人	[当代] 蔡淑萍	嚣尘扑面压眉横，忍听闾阎风雨声！我有深忧谁解得？岂因豪婉苦相争。
观今人所拍照片《丹河源头》	[当代] 蔡淑萍	低吟浅唱出山青，良木嘉禾尽向荣。问名怕忆当时水，不是清波是血腥！
长平古战场永录尸骨坑记感	[当代] 蔡淑萍	触目心惊日色阴，盈坑累累复森森。高堂泣血闺中泪，浸透青山痛至今。
哀彩虹桥遇难者 其四	[当代] 蔡淑萍	好坏事安凭舌辩，岂因积重叹行艰。终当法剑森森日，再向綦河设祭坛。
哀彩虹桥遇难者 其三	[当代] 蔡淑萍	系狱身难赎罪愆，綦河呜咽未安澜。腐而不败源何在？鬼哭啾啾欲问天。
哀彩虹桥遇难者 其二	[当代] 蔡淑萍	打靶归来歌在耳，营房咫尺永难归。可怜战士青春血，却饲官仓硕鼠肥。
哀彩虹桥遇难者 其一	[当代] 蔡淑萍	血色黄昏河绝梁，绵绵人祸岂胜防！彩虹桥作奈何渡，四十冤魂尽望乡。
和斗全二首 其二	[当代] 蔡淑萍	归自京华正好秋，忽闻鹏翼过并州。怅望君家何处是？黄河如带似萦愁。
和斗全二首 其一	[当代] 蔡淑萍	峡江风色洞庭秋，黄鹤楼高豁远眸。漫道当时容易别，瑶章展读又神游。
步韵和斗全记梦绝句	[当代] 蔡淑萍	漠漠春寒细雨迷，云烟遥望太行西。未知新雁何时到，却把君诗天上题。
题窗前月季步韵答盛元	[当代] 蔡淑萍	新叶初肥慰所思，春风不弃劫馀枝。含苞点点皆如血，莫道明朝花放迟。
除夕二首 其二	[当代] 蔡淑萍	灯似银河天上落，明窗万户尽笙歌。不知今夕重城外，桃李枝头春几多？
除夕二首 其一	[当代] 蔡淑萍	冻云开处日初妍，吹面风轻减旧寒。安得三春多雨露，莫教草色只遥看！
游华岩寺小花园	[当代] 蔡淑萍	几回枉过不窥园，辜负梅枝岁岁丹。六十年前诗在壁，今来犹觉笔锋寒。
集词牌答晓华贺岁	[当代] 蔡淑萍	水晶帘卷月当窗，一剪梅清浮暗香。遥忆江南春意早，双红豆发满庭芳。
冬日杂咏八首 其七 黄桷兰	[当代] 蔡淑萍	阔叶叠如云，常年翠色新。花真似兰草，寸蕊送幽馨。
冬日杂咏八首 其八 杏	[当代] 蔡淑萍	小杏枝何弱，新栽向短篱。来年春雨里，佳客好题诗。
冬日杂咏八首 其六 苹果	[当代] 蔡淑萍	昔曾珍北果，何日渐南来？闻道可祈福，窗前手自栽。
冬日杂咏八首 其五 梨	[当代] 蔡淑萍	纤纤霜后枝，瑟瑟天边月。相约待春风，辉清花似雪。
冬日杂咏八首 其四 桃李	[当代] 蔡淑萍	肃杀霜风劲，删繁就简身。一朝春气动，红白最缤纷。
冬日杂咏八首 其二 橘柚	[当代] 蔡淑萍	秋去枝犹绿，经冬叶更青。夜来风雨疾，缀露忒晶莹。
冬日杂咏八首 其三 眉竹	[当代] 蔡淑萍	有竹美名眉，娉婷却似谁？翠摇风雨夕，诗思总相随。
冬日杂咏八首 其一 腊梅	[当代] 蔡淑萍	西风吹叶落，珠蕾缀枝黄。才放二三点，满园流异香。
偶感寄新疆友人二首 其二	[当代] 蔡淑萍	倦程杂风雨，感慨总萧骚。逝水无时返，前尘有梦招。
偶感寄新疆友人二首 其一	[当代] 蔡淑萍	一雨感秋凉，苍茫客路长。天山每回首，曾认是家乡。
五台山杏花	[当代] 蔡淑萍	山深春意晚，五月杏初花。古刹高墙外，轻匀一抹霞。
兽 首	[当代] 蔡淑萍	当年一炬失名园，恨我中华弱且孱。文物飘零流异域，烽烟弥漫黯家山。一声钟已换新纪，四海潮今非旧观。兽首应惊民意重，索还更组律师团。
二零零九年五月十二日晚作	[当代] 蔡淑萍	去年今日此时间，坐地惶惶道路边。楼动有声终未祸，奔逃万状亦堪怜。频传消息报馀震，咫尺之遥叹汶川。西望唯祈昊苍佑，夜空漠漠数星寒。
清明	[当代] 蔡淑萍	曾望耕者有其田，何惧身家或化烟。孰料三年历饥馑，徒因数语恤民悬。妻儿流落荒寒地，牢狱可思明朗天？欲祭安寻埋骨处，心香一炷向空燃。
地震组诗  其十 有所思	[当代] 蔡淑萍	晨昏独坐对荧屏，无限伤心总莫名。援救真倾全国力，死伤多是少年英。地心奥秘何由解？筑室坚牢竟未能。人类家园唯有此，反思方足慰亡灵。
读史	[当代] 蔡淑萍	刀光剑影几千年，字字行行见血殷。只为独夫钟杀伐，遂教万姓慑皇权。蚁民何啻如蝼蚁，天子狂来即昊天！龙椅一张恶之首，中山当日有遗言。
初  夏	[当代] 蔡淑萍	初夏风光亦可怜，忘忧地是半分园。绿深不掩石榴朵，香至方寻黄桷兰。桃熟欣看馋鸟啄，梨悬已似小儿拳。时蔬新种生机旺，圆柿尖椒纯自然。
希田寄诗问病时正闲坐书房写眼前景以答用原韵	[当代] 蔡淑萍	学画学书旋即休，漫凭几案意悠悠。曾经天外飞来病，抛却平生未去愁。到耳禽言声似昔，拂窗桂影叶犹稠。可堪濡笔从头试，涂抹随心得自由。
步韵答京战	[当代] 蔡淑萍	陋室长谈道不孤，欲登泰岱小匡庐。九垓意气横鹏翼，一炬灵光读异书。长白萧骚大风句，雁门斑驳旧关图。难忘最是清秋节，僻里曾经驻远车。
赠乐山大渡河造林局 其二	[当代] 蔡淑萍	坎坎伐檀秋复春，木将尽矣未疗贫。长排迤逦出山远，大渡涟漪逐日浑。一旦转型悲且壮，千秋创业伟而辛。群峰又见绿云覆，宜颂宜歌种树人。
赠乐山大渡河造林局 其一	[当代] 蔡淑萍	砍树人成种树人，蜀山万叠绿荫深。平添立壁空灵态，恰付流泉妩媚魂。慢道当年斤斧酷，且描今日画图新。奇功岂止福当代，留个家园与子孙。
丙戌人日书感二首，遵中镇诗社约用蔡襄韵，时余甫返蓉定居，距二十二岁出川，三十八年矣 其二	[当代] 蔡淑萍	何堪家国浪中船，往事萦怀未化烟。故里赤贫人善斗，龙沙绝远檄飞传。当时完卵谁能一？今日梦槎心结千。风雨萧萧天易老，民权民主盼年年。
丙戌人日书感二首，遵中镇诗社约用蔡襄韵，时余甫返蓉定居，距二十二岁出川，三十八年矣 其一	[当代] 蔡淑萍	梦中未识锦江船，惯看瘴霾和塞烟。客地风霜催鬓老，家山消息倩谁传？归来剩止诗三百，曾写行难路八千。人日逢春多感慨，怎将片语祝新年！
忆冯公克熙先生	[当代] 蔡淑萍	到此殊难掩泪眸，万千思绪说无由。似闻耿介盘空语，长忆超前治本谋。肝胆许民兼许国，诗文多慨复多愁。眼前峻崿巍巍峙，应是先生德范留。
初到哈尔滨过松花江大桥	[当代] 蔡淑萍	长河浩荡暮烟横，闻报桥名百感生。一曲悲歌天外至，八年烽火眼前腾。我无药石可消痛，邻有狂癫竟不醒。万首壮词才阅罢，又来北国听涛声。
石河子席上赠诸诗友	[当代] 蔡淑萍	云飞鹏举恨归迟，万里西疆系我思。大漠曾因幻成梦，人生每道劫为师。论诗来赴六年约，逝水平添两鬓丝。一曲放歌将进酒，长风浩荡起边陲。
游天山神木园	[当代] 蔡淑萍	只因一脉涓涓水，留此葱茏神木园。老干虬盘穷万象，高枝天接逾千年。无边戈壁客来远，百亩浓阴风自闲。造物惠人敢轻觑，我心堪会不堪传。
访桃源不至	[当代] 蔡淑萍	车队联翩山水间，几多雅兴访桃源。导游诳假秋阳炙，半道废从原路还。乌托邦传一篇记，梦中人觅两千年。这番不遇真堪悟，从此用心看眼前。
闻宋美龄女士以一百零六岁高龄在美逝世	[当代] 蔡淑萍	海外有人终盖棺，此间言语异于前。是非翻覆官家易，疑信依违百姓难。战血未凉即成史，乱云既散不如烟。羞夸了了五千载，身历般般已惘然。
“非典”杂咏 其四	[当代] 蔡淑萍	话到知情匪所思，从来民只使由之。用心或为求安定，失计几成不可医！当局若能通报早，国人何至预防迟？亡羊犹幸牢新补，共济同舟危难时。
“非典”杂咏 其三	[当代] 蔡淑萍	每看新闻每自嗟，疫情日盛虐京华。胡同已少行人迹，警笛长鸣救护车。多报平安慰亲友，不禁乡思到三巴。蛰居小院真无奈，树影轻移又日斜。
缅怀山右先贤陈公廷敬	[当代] 熊盛元	缥缈秋山月半昏，漫浇絮酒酹精魂。襟怀霜凛朝纲肃，坛坫风流韵府尊。今日高官应有愧，昔时正气荡无存。便教泉下呼公起，也恐伤心泪暗吞。
次韵奉和菊仙辘轳体“月临秋水雁空惊” 其五	[当代] 熊盛元	梦云常向广寒萦，万古长悬一鉴明。蟾影斜时星历历，桂香拂处绪盈盈。劫边呼渡知无望，病里参禅讳有情。回首前尘愁似海，月临秋水雁空惊！
次韵奉和菊仙辘轳体“月临秋水雁空惊” 其四	[当代] 熊盛元	记得前生住碧城，御风挟电九霄征。重斟今夜花间酒，一诉当年别后情。语接春风筵忽散，月临秋水雁空惊。恍闻云外筝声急，隔叶难寻百啭莺。
次韵奉和菊仙辘轳体“月临秋水雁空惊” 其三	[当代] 熊盛元	晨霜凛凛夜风清，落木千山豁眼明。瓶插春花香渐灭，月临秋水雁空惊。频搔白发年年减，却喜红笺字字精。世事沧桑知劫换，笑他蓬雀说云程。
次韵奉和菊仙辘轳体“月临秋水雁空惊” 其二	[当代] 熊盛元	匣里霜锋夜夜鸣，月临秋水雁空惊。只栖荻外苍茫渚，不恋筵前错落觥。白露凄凄堪托迹，红尘扰扰岂关情？穷通进退何须问，留与盲翁负鼓评。
次韵奉和菊仙辘轳体“月临秋水雁空惊” 其一	[当代] 熊盛元	月临秋水雁空惊，小憩高飞两未成。葭露凝霜难寄梦，海风折翼最伤情。但期旧约能长守，争奈清歌只暂萦？天外一星犹隐约，黯然心境透微明。
次韵和海鹰	[当代] 熊盛元	漫言造化爱无差，兰菊同馨却异时。泽畔独留纫佩愿，篱边谁倚傲霜枝？窥窗皓月幽幽冷，出岫闲云故故迟。便欲携琴坐空谷，广陵绝调几人知！
次韵奉和金水书扇见寄原玉	[当代] 熊盛元	万里途遥一望中，燕山雪影楚天鸿。藏身人海难随俗，侍眼妆台岂碍雄。桃染鲛绡红溅泪，竹撑龙骨翠生风。日边旧梦都删尽，远志由来与草同。
次韵奉和江南乙酉生辰元玉	[当代] 熊盛元	鬓未萧疏志莫颓，笔花映处绣成堆。楼头但得供长啸，笛里何须怨落梅？蚁聚枯槐春梦窄，光凝慧剑晓鸡催。一池波漾龙蛇影，伫听遥天隐隐雷。
蛰堪兄诗贺贱辰，次韵奉和	[当代] 熊盛元	生涯草草怅何迟，未见开元武德时。梅落空添吹笛怨，途穷犹有咏怀诗。骚魂一脉君能续，寿酒千杯我不辞。小谪茫茫尘海里，撩天春梦与同支。
步韵奉和东遨兄（用词林正韵） 其三	[当代] 熊盛元	凛凛霜横剑胆寒，当年血溅古长安。漫夸龙种传三代，更竭民膏夺五环。贵胄乘槎纷泛海，腐儒遁迹已无山。风尘荏苒蒹葭白，独倚楼头羡鸟还。
步韵奉和东遨兄（用词林正韵） 其二	[当代] 熊盛元	地底熔浆地表寒，庙堂湖海暂相安。输心已作衔冤鸟，盟誓空留约指环。柳绽鹅黄春有脚，波翻鲸黑日沉山。一襟风涤蟠胸雾，天道由来得好还。
乙酉人日步斗全兄韵	[当代] 熊盛元	东君何事步迟迟，故酿春寒傲盛时。谁舞祖生中夜剑，自耽杜老暮年诗。柑填败絮鲜长葆，锦饰狂涛责岂辞？又是鸡鸣风雨集，撑天柱折恐难支。
步韵奉和东遨兄（用词林正韵） 其一	[当代] 熊盛元	鸡声欲破早春寒，爆竹惊心梦未安。扰扰神州千劫幻，沉沉帝座五云环。小康图画铺穷壤，大款楼台占好山。闻道仙方能换骨，祖龙一去莫重还。
乙酉上元感怀用荆公戏呈贡父韵	[当代] 熊盛元	尽道千家笑语同，寒门犹自盼薰风。灯摇酒地花天里，泪堕香尘软雾中。雪柳簪春纷簇带，霜华窥鬓渐成翁。多情惟有今宵月，四海分辉意最公。
奉题欧阳剑平词媪《袁枚故事诗选》	[当代] 熊盛元	读罢鸿编眼倍青，灯前顿觉性空灵。笔花开处春常驻，诗絮萦时梦亦馨。几度红桑悲浩劫，一腔幽愤叩苍冥。小仓山下清泉涌，流到吟斋绿满屏。
蜡梅	[当代] 熊盛元	丸书封罢海沉香，阙里瞿昙费品量。漫割蜜脾贮金屋，聊薰薇露染宫妆。凌寒最羡霜姿洁，分绿还怜竹影长。缥缈花仙频入梦，万松岭上月迷茫。
咏红梅	[当代] 熊盛元	高楼玉管怕重闻，翠袖霜天苦忆君。梦里瑶台三世路，鸥边湘水九疑云。懒同桃杏争春宠，自恃孤高被酒醺。绛雪辞枝风簌簌，荒寒谁吊慧娘坟？
次韵奉和颖庐《五十初度》	[当代] 熊盛元	买得沧溟贮一杯，神方已觅不须哀。魂随雪夜茶烟袅，梦逐花朝燕影来。南国尘扬宁久恋，西园柳老欲重栽。今逢漱玉知非日，更上摩云百尺台！
感怀用舜华韵，兼简颖庐	[当代] 熊盛元	纷飞败叶满霜阶，浊酒难温索寞怀。菊绽东篱容我采，愁倾南海倩谁排？苍崖百步心牵粤，皓月千山梦绕淮。徙倚楼头空怅望，欲劳青鸟探幽斋。
奉题危惠如先生《载华百咏》	[当代] 熊盛元	诗海茫茫托素心，珠沉波底费搜寻。花前百咏香盈袖，炉畔千锤铁铸金。懒向朱门书乞米，只凭青眼识知音。何当把臂同归去，尚古山房酒共斟？
感怀次玉祥兄韵	[当代] 熊盛元	吟坛漫道火熊熊，尚欠燎原浩荡风。忧国情深常自泣，屠龙技绝更谁崇。欲添豪气思燕赵，苦觅良方入海空。反顾高丘神女杳，半生迷梦镜花中。
偶从网上获读殊熠在天和余旧日鸦涂四首，因步韵戏答	[当代] 熊盛元	劫罅存身久废吟，高山何处响瑶琴？四厢花影如潮涌，一寸心光探梦深。新月弯弓休奋翼，直钩钓海不敲针。鲸波隔断蓬莱路，寄语诗人莫浪寻。
金兄定强诗词集付梓，敬题一律，以附骥尾	[当代] 熊盛元	忧时远继少陵风，笔底惊雷震聩聋。三面旗横云泛墨，双牌尸积血流红。莺啼纸醉金迷里，路隐山重水复中。莫问蓬莱何处是，糊涂轩外海连空。
颖庐远惠瑶华，赋此以报	[当代] 熊盛元	一片花飞九陌尘，更从何处觅芳春。幽光狂慧应难复，蕙些兰骚只自珍。梦里空留晞发影，世间谁识烂柯人。心舟欲泊桃源岸，无奈层云锁旧津。
奉题香江怡然兄《黄学缘会》长卷	[当代] 熊盛元	仙乡人境两无从，独立吟坛唱万峰。热逼金瓯荒野坼，凉生丹灶劫尘封。日中欲剪河东韭，病笃难医海外龙。镜里捕风非梦幻，试铺长卷写真容。
述怀步舜华韵	[当代] 熊盛元	林花落尽鸟惊喧，巧啭声悲破晓眠。璧月敛辉才一瞬，方诸承泪已千年。欲随夸父穷追日，争奈羲和快著鞭。雪渐消融鸿渐杳，聊将心曲托无弦。
丙子除夜遣怀	[当代] 熊盛元	空际梅香夜绕轩，分茶细乳雪瓯翻。鬓丝倏尔垂千尺，杯水居然抵万言。但得迎春多润雨，何妨侧足向焦原？浮生自有安心处，一任风吹五色幡。
乙亥重阳后一日访宝峰寺	[当代] 熊盛元	巍然宝殿气雍容，红是山门绿是松。菊绽崖端消俗念，泉流涧底咽霜钟。禅灯空照尘千劫，歧路安知雾几重？悟到真诠浑不语，拈花一笑紫云峰。
成都谒杜甫草堂	[当代] 熊盛元	我亦乾坤一腐儒，浣花溪畔荐青刍。堂前翠柏枝犹茂，天下苍生病未苏。千载纷然参句律，几人真个识玑珠？诗霖长润西川土，怪道深秋草不枯。
雨中登成都望江楼	[当代] 熊盛元	盈袖霜风漠漠寒，芙蓉泪向雨中弹。沧江挟恨流千古，翠竹连云挺万竿。举世沉酣谁弄笛？一襟萧索此凭栏。诗成径取涛笺写，欲唤芳魂为起看。
厦门南普陀	[当代] 熊盛元	鹭岛何期谒普陀，临风我自一高歌。菩提未惹花间蝶，梵呗空摇井底波。霭霭青岚眉淡扫，茫茫碧海镜平磨。游人尽向莲台拜，闲却池中万顷荷。
壬申元夜感赋二章 其一	[当代] 熊盛元	茶烟轻飏卧腾腾，料峭春寒苦不胜。慰我岂无初度酒，撩愁最是上元灯。镜中白发三千丈，梦里红楼十二层。底事浓云偏蔽月？嫦娥清泪冷如冰。
壬申元夜感赋二章 其二	[当代] 熊盛元	半世飘零处处家，只从冷淡觅生涯。霜侵鬓发人千劫，诗写穷愁鬼一车。旧梦绿牵堤上柳，绮怀红幻镜中花。今宵酒酿他年泪，洒向心头绽苦芽。
北邙山怀古	[当代] 熊盛元	断壁难寻旧燕泥，北邙山下草萋萋。蕉潜鹿影迷秦汉，浪咽涛声幻鼓鼙。臂上弓藏知鸟尽，日边云暗恨天低。君王玉辇英雄血，留与閒人作话题。
辛未除夕遣怀步孔凡老韵 其十	[当代] 熊盛元	白鸥浩荡孰能驯，只恋沙洲不恋茵。铩羽畏他交集矢，衔波还我自由身。巢倾燕坠风前幕，水沸鱼悲釜底薪。又是一年将尽夜，旧愁更逐岁华新。
辛未除夕遣怀步孔凡老韵 其九	[当代] 熊盛元	醉卧炉旁一炷烟，醒来或恐是明年。但期诗酒温孤抱，安问文章值几钱？云外有鸿皆折羽，淮南无犬不成仙。银屏倦听流行曲，更共何人理旧弦？
辛未除夕遣怀步孔凡老韵 其七	[当代] 熊盛元	岁暮缘何叹寡欢，一天迷雾閟幽兰。欲抛珠泪三千斛，来买书窗片刻安。梦破已无催梦枕，愁多难觅解愁丸。深宵闭目斋心坐，怕见灯花媚夜寒。
辛未除夕遣怀步孔凡老韵 其八	[当代] 熊盛元	久慕高情愿卜居，何时濠上共观鱼？花朝分韵扶残醉，雪夜围炉读禁书。能解绪言惟郢质，尽将雅谑付虞初。南窗聊作羲皇想，风满双襟月满庐。
辛未除夕遣怀步孔凡老韵 其五	[当代] 熊盛元	群鸦聊饰九州喑，敢效灵均泽畔吟？纵有千年长治策，难收四海未归心。惊回日角乘槎梦，冷却胸中报国忱。斗室无人慵自语，任他苦泪湿重衾。
辛未除夕遣怀步孔凡老韵 其六	[当代] 熊盛元	几见城头换大旂，撩人春色在郊圻。鹅黄新绽横塘柳，眉黛轻描采石矶。醉里山川浑似梦，吟边沙砾尽成玑。何须更恋长安阙，万里风尘染素衣。
辛未除夕遣怀步孔凡老韵 其四	[当代] 熊盛元	小楼西望绿波横，环佩丁当鸟不惊。洗尽铅华游墨海，抛残心力坐书城。镜中长幻三生石，笺底空留百劫情。斜拔玉钗敲梦断，篆烟轻袅寂无声。
辛未除夕遣怀步孔凡老韵 其一	[当代] 熊盛元	严霜凛凛伴愁来，驿外梅苞冻未开。落月绕梁慵对酒，浮云蔽眼怯登台。藏身藕孔真无计，托梦槐根亦可哀。懒听邻家喧爆竹，悄吟小院独徘徊。
辛未除夕遣怀步孔凡老韵 其二	[当代] 熊盛元	僵卧胡床懒上灯，惊心尘海变频仍。青梅酒熟空相待，黄绢辞工岂自称？梦里庭莎柔似水，愁边霜月冷于冰。年来负尽湖山约，惯看长蛇畏井绳。
辛未除夕遣怀步孔凡老韵 其三	[当代] 熊盛元	高梧端合凤凰栖，紫燕双飞莫浪迷。残雪压枝萌翡翠，霁光浮瓦漾琉璃。融融春酿今宵酒，漠漠香牵旧日题。墙外何人吹玉笛，寻声知在小楼西。
抱璞	[当代] 熊盛元	抱璞荆山哭几回，瞢腾天醉孰怜才？泪添夜雨滋花去，愁挟春雷裹梦来。远志何妨名小草，高情原不乞残杯。伤心最是钟声寂，耳畔惟闻瓦釜雷。
云生海楼过洪州，感而赋此，兼柬纷纷	[当代] 熊盛元	蜃幻章江浦，依稀见海楼。欲邀波底月，同泛梦边舟。花雨纷纷洒，星光缓缓流。醉中空反顾，云汉邈高丘。
杨梅坞谒汉高士梁伯鸾墓	[当代] 熊盛元	灶不因人热，眉偏与案齐。五噫歌未竟，九域梦先睽。冢畔要离守，林间野鸟啼。同侪皆泪泫，幽磴草萋萋。
雨中谒李中堂故居	[当代] 熊盛元	油尽灯枯后，苍凉李少荃。举朝皆欲杀，孤愤更谁怜。太息疏凿手，难支残破天。碧翁应惨恻，泪共雨绵绵。
辛卯中和节感怀	[当代] 熊盛元	已淆天地位，谁与致中和。峻极强哉矫，狂来啸且歌。魂迷华表鹤，泪涌夕阳波。为问蟠桃宴，仙家醉几多。
金水高凉莅昌与江右诸子聚饮于江湾酒店把酒论诗飞花行令感而赋此	[当代] 熊盛元	双龙何矫矫，一女自纤纤。歌起梁尘落，花飞酒兴添。浓薰生四座，险梦隔重帘。恍觉炎蒸尽，霜崖影入檐。
“九一八”国难日，宗老远崖仙逝，诗以悼之	[当代] 熊盛元	鸡鸣风雨夜，天地遏悲音。耿耿孤星陨，茫茫百感侵。岂惟伤大劫，更欲挽颓心。前路熹微里，休言陆渐沉。
上巳丰城笔会诗四首 其一 庚寅上巳丰城笔会次剑川韵	[当代] 熊盛元	翼轸星光接，龙泉匣底收。临风怀季友，敛衽识荆州。波坼天开鉴，觞飞月满楼。不辞拚醉饮，槁项片红留。
上巳丰城笔会诗四首 其二 次韵和仰翁	[当代] 熊盛元	自拥皋比坐，低昂北斗樽。弦歌云外急，草树雨中蕃。论谊师兼友，为诗厚且敦。蔼然滋万类，风过不留痕。
黄州赤壁怀古	[当代] 熊盛元	探幽来赤壁，隔雨望乌林。苏子踪犹在，周郎舰已沉。从知遏云气，不及遂初心。漠漠荒烟里，陶然酒自斟。
己丑岁暮感事	[当代] 熊盛元	怅然吟小宛，履薄自兢兢。心死身犹健，天低梦欲腾。宪章光熠熠，岸狱雾层层。隔海春潮涌，终看谷变陵。
凝秋、皎月联袂来访赋此以赠	[当代] 熊盛元	间关尘万里，不为看山来。人似娟娟月，愁销滟滟杯。论诗谙茗味，选梦傍莲台。小聚终须别，篱边菊未开。
己丑六月之朔观日食	[当代] 熊盛元	皇父心难问，惊看谷变陵。居忧宁我独，俟命更谁憎？黯淡蟾宫影，昏黄劫海灯。途穷休洒泪，危槛自孤凭。
罗山访青云寺	[当代] 熊盛元	人行幽涧底，梦绕白云中。恍若通仙籍，悠然坐竹丛。四围烟淡淡，一径草芃芃。隔水呼婴姆，萝衣翠扫空。
雅拉神山	[当代] 熊盛元	落落人先老，皑皑雪未溶。人曾历千劫，雪自守孤峰。终古莲为侣，于今剑化龙。何当绝尘去，一为吐幽悰。
记梦	[当代] 熊盛元	玄关渺何许，一径指遥峰。偶坐涧边石，忽闻尘外踪。褰裳风袅袅，顾影月溶溶。物我浑难辨，烟霏更几重？
浔阳诗草 其二 吊濂溪墓	[当代] 熊盛元	微言破长夜，千载一灯传。近泪苔碑湿，斋心鸟语圆。空寻林下水，不见古时莲。小立春无极，渔樵隔野烟。
戊子冬日和仰翁见怀	[当代] 熊盛元	迢递关山隔，云鸿慰所思。共怜梅萼嫩，肯信世风衰。一袖香初满，盈阶露欲滋。何当松下醉，坚坐岁寒时。
戊子初冬紫清山赏月	[当代] 熊盛元	坐觉银潢近，缘何月上迟？扪心无芥蒂，著眼任盈亏。树杪清光满，襟间冷露滋。云深隐仙迹，伫倚更谁思！
戊子端阳感赋	[当代] 熊盛元	尽伐深山木，终罹旷古灾。抚膺吞老泪，无地著沈哀。泽畔兰先死，天心雾不开。休持榴火照，枯骨遍泉台。
临川二首 其二 雨中登临川金山寺	[当代] 熊盛元	云外钟声湿，丛林掩翠微。子规啼忽噤，吾道是耶非。又见空花落，休教夙愿违。一襟沾法雨，日暮憺忘归。
戊子人日次载石堂韵	[当代] 熊盛元	惊弦人似雁，列阵雁书人。黄竹声声咽，蓝图日日新。国由君作主，诗与古为邻。一事差堪慰，吾犹善养真。
丁亥中秋感赋	[当代] 熊盛元	镜里霜娥影，遥瞻未许狂。一笺空递恨，孤馆自倾觞。梦岂无圆缺，途难辨短长。桂丛还伫倚，谁与撷秋香？
孤鹤	[当代] 熊盛元	孤鹤高飞倦，来依涧底松。临风梳白羽，对月敛幽悰。黯黯秋星寂，漙漙晓露浓。影摇清冽水，神瘁若为容！
此心	[当代] 熊盛元	此心无所住，浩渺没虚空。不辨形耶影，长教异等同。萤光飘夜黑，铅泪渍霜红。坐看云飞起，还沉碧涧中。
夜坐佑民寺偶得	[当代] 熊盛元	梵天花簌簌，香定自斋心。一树风初起，四厢秋已深。残钟敲梦断，旧我伴谁寻。欲共霜娥语，娟娟月影沉。
向晚	[当代] 熊盛元	向晚无一事，支颐闲看云。高斋梦清寂，远岫气氤氲。铿尔瑟声响，恍如仙界闻。红尘何所恋，鸟兽与同群。
夏日山居雨后寄沚斋	[当代] 熊东遨	雨后空山寂，裁诗一报君。清弦鸣断涧，老树挂残云。黑白形都现，炎凉势未分。幽怀无处说，消遣到微群。
是日有闻集唐宋名家句用梅振才先生韵	[当代] 熊东遨	生意春如昨，荣枯岂不同。昼烧笼涧黑，晓日跳波红。言论关时务，文章变国风。入云声渐远，何处更相逢？
四月暨望同河间秋扇天水乐耕堂藉河步月集唐联句	[当代] 熊东遨	河汉有秋意，浮阴入夏清。水涵天影阔，月是故乡明。迢递从知己，别离方见情。若教吟兴足，行尽复重行。
夏日山行同内子集古联句用和字	[当代] 熊东遨	共乘休沐暇，寻迹到烟萝。雨尽禽声寂，溪深树影多。山川相映带，律吕自谐和。沓嶂开天小，能容野客过。
初夏自麓谷经橘洲至杜甫江阁小坐	[当代] 熊东遨	细品清时味，何尝一日同。浇头云麓雨，到面橘洲风。浪下三吴白，花馀数点红。少陵长此对，只是不书空。
林琦兄以乾隆青花加彩壶见示赏后奉题	[当代] 熊东遨	泥陶本常物，贵出圣明时。道路经多变，炎凉岂不知。盛来初雪水，认作小莲池。难怪林夫子，终生为汝痴。
丁酉初夏武当南岩小住	[当代] 熊东遨	小试烟霞味，重来住武当。虚窗迎片月，驭梦下襄阳。道路知何晚，风云过即忘。馀年酬盛世，能以睡为乡。
春暮偕天问诸子游桃花江用“清”字	[当代] 熊东遨	备得桃花酿，来寻阮步兵。欲同鸥鹭舞，不待浪潮平。云赏千团白，江分一勺清。竹林馀醉眼，恐负盛时名。
雨水过后作	[当代] 熊东遨	昨夜馀寒敛，春开雨水门。露生芳草苑，人约板桥村。待雪前因失，寻梅旧迹存。孤灯坐侵晓，不觉上朝暾。
敦和兄招饮天河分韵得山字是日湘天华青少杯诗词大赛启事发布	[当代] 熊东遨	晚来同此乐，负手看青山。望雪颅前影，还朱酒后颜。道从中岁悟，峰让少年攀。松柏重崖立，留云不碍闲。
玉门道中寄怀二首 其二	[当代] 熊东遨	殷勤问衣食，日遣几封书。霜见盈头白，情如执手初。独行临远塞，相忆越穹庐。心上吹能到，春风意有余。
漠北行	[当代] 熊东遨	飞轮穿大漠，真以国为家。溯古探遗址，登高踏软沙。绮霞千树艳，初日一竿斜。野近居延阔，唐音在水涯。
玉门道中寄怀二首 其一	[当代] 熊东遨	我本云中子，仙乡寄一隅。偶然经浊世，非约不同车。雁字天西北，星河梦疾徐。忍看秋沼上，孤月冷烟墟。
秋过华容塔市驿用“景”字	[当代] 熊东遨	露菊应时开，秋光添市井。泥封老酒香，月钓长江影。道路在相安，行为宜自省。人从远古来，不过看风景。
拟筑	[当代] 熊东遨	拟筑芭茅舍，袪尘近月潭。教尊三合一，地种一分三。野雀频过往，残书偶泳涵。清时饶至味，庶几得全谙。
秋经衡岳	[当代] 熊东遨	酿出愁情绪，秋容淡转浓。晚枫鱼上韨，微雨雁回峰。纵作千层叠，都无一笔重。凭高望桑梓，远被白云封。
冰河谷先生回国讲学弄影一荷招饮于白云山麓席间分韵得三字	[当代] 熊东遨	群星聚南粤，杯酒助清谈。最好情初始，将圆月十三。野心惟唱和，天道自包涵。明日秋山角，林花任我簪。
秋日登思南中和山小憩华严寺	[当代] 熊东遨	引杖山门外，秋江到眼明。中和初雨歇，小寐午蝉清。治世劳心力，无为即泰平。风云非不喜，只是厌纷争。
重上武当集句用玄微散人琼台迎秋韵二首 其二	[当代] 熊东遨	绝顶人来少，秋光点鬓星。露从今夜白，山似去年青。竹狖窥沙井，松萝覆野亭。抱琴沽一醉，何忍独为醒。
重上武当集句用玄微散人琼台迎秋韵二首 其一	[当代] 熊东遨	宛转回文锦，藩符寄武当。客来惟劝酒，闲坐但焚香。竹影和诗瘦，松声带月凉。端居换时节，不忍避秋霜。
秋日武当小住徒步登金顶用三字	[当代] 熊东遨	寻仙不辞远，挂梦藉秋帆。古道惟通一，天门险叠三。峰高玄鹤护，洞窅紫烟涵。我亦忘情者，繁星鬓上簪。
《足荣杯》评审事毕偕诸公赴雷州颁奖车中有作	[当代] 熊东遨	少借鸥盟意，同车向海行。诗多经眼录，水梦出山清。前路仍风雨，馀年减性情。嘤鸣破寥寂，只要两三声。
夏午红山村林阴小憩梦入遐方	[当代] 熊东遨	生涯元若此，行处即为乡。雨霁蕉屏绿，苔侵石枕凉。片时成小梦，一径达洪荒。未尽其中好，回车问雪堂。
春日闲居集唐宋名家句遣兴	[当代] 熊东遨	畎亩孤城外，门闲过客稀。岁华容易晚，音信往来迟。亭上衔杯日，山头见月时。自怜疏懒性，终老遂其私。
将赴衢州得濯缨兄惠诗用韵和答	[当代] 熊东遨	肯作寻常见，临屏看绝尘。世风难复古，头雪或同新。偶尔亲于月，何尝避着人。时芳亦能画，开谢不关春。
车过鹰潭	[当代] 熊东遨	已报鹰潭过，三衢在望中。涵心青竹雨，拂面白樵风。有梦随云石，无由问涧松。莺声添得未？或与宋时同。
日暮登武当天柱峰	[当代] 熊东遨	未及凌金顶，斜阳已半醺。片林秋作色，虚壑晚生云。影响无形在，仙凡一界分。奇峰多属意，只是不能群。
小客酒埠江湘天华山茶庄园有得	[当代] 熊东遨	山居忘岁月，自结鹤猿邻。世味频尝淡，溪云日见新。元非先觉者，只是过来人。一片闲飘落，何曾减却春。
可儿	[当代] 熊东遨	谁家小顽劣，狡黠喜人猜。上架争高度，涂鸦展大才。初萌丫角耸，一笑靥花开。丽质秋江月，天生自带来。
立秋后二日神农架探险二首 其二	[当代] 熊东遨	游山如对弈，险绝不须嗟。为赏孤棋活，尝从一路爬。鸣蝉秋在耳，入水月生花。小续神农意，归来试草芽。
立秋后二日神农架探险二首 其一	[当代] 熊东遨	路尽苍崖角，探求未有涯。先民遗石器，老树结苔花。事隔洪荒远，人归白日斜。丛林更深处，或是野邻家。
偕读山诗社诸子杨家桥寻王壬秋先生墓于荒草丛中得之集杜句纪怀	[当代] 熊东遨	乔木村墟古，春归客未还。感时花溅泪，不夜月临关。虚白高人静，通行小径难。英灵如过隙，已隐暮云端。
大年初二邓杰兄招饮时满城食肆俱关门主人夫妇亲自下厨烹肴款客二三子与焉	[当代] 熊东遨	素盏斟红酒，青盘置白菘。国情今日异，年味故乡浓。助兴屏前雪，催诗壁上钟。倾谈避官语，不是客边逢。
乙未新春回乡度节有作用关字	[当代] 熊东遨	了却相思苦，轻车载梦还。雪光明树色，年夜及乡关。白首亲犹健，红羊事已删。村头逢旧友，把臂忆童颜。
灵山道中即景	[当代] 熊东遨	不似蚕丛险，攀援有棘萝。溯游尘屐湿，联唱晚蝉多。片叶团清露，层田叠翠禾。小溪横石板，容得几人过？
夏日楠溪江探源小憩石桅峰	[当代] 熊东遨	小坐云林下，怡然品至清。嘬波鱼可数，挂树蝶初成。所见虽常物，何曾失正声。穷源余我辈，不畏路难行。
夜宿塔子驿望江楼	[当代] 熊东遨	不负东君意，春余小镇边。鸥飞千点白，日下一轮圆。入梦心仪古，当窗水拍天。清游亦何幸，得抱大江眠。
北雁常云寺雨霁观云联句二首 其一	[当代] 熊东遨	漫入钟声里，和烟没我形。由心生万象，适意绣重屏。近出成清饮，遥横带翠听。何须辨行色，色色自空明。
北雁常云寺雨霁观云联句二首 其二	[当代] 熊东遨	行藏元自主，不必问居停。抱月生成梦，连峰涨作屏。水溶声共白，山得影添青。一霎乘风起，长驱入杳溟。
春暮偕诸公华容道探古	[当代] 熊东遨	寻诗偕胜侣，一路踏花泥。道古苔侵石，春深绿涨溪。死生诸义见，天地两峰齐。拄杖沉吟久，苍茫日又西。
春日山行集唐二首自遣 其二	[当代] 熊东遨	以闲为自在，仙杖绿云开。明月松间照，孤鸿海上来。隔河望乡邑，枕石拂莓苔。归路烟霞晚，忘机鸟不猜。
春日山行集唐二首自遣 其一	[当代] 熊东遨	微阳下乔木，紫气独依然。旅望因高尽，春归在客先。拨云寻古道，引杖试荒泉。当路谁相假，登山欲到天。
老牛湾即兴	[当代] 熊东遨	小探河防险，轻车到即还。人来中镇社，日下老牛湾。向海风涛息，鸣秋鸟雀闲。回看千载史，不过几重山。
冯园雅集和刚毅	[当代] 熊东遨	四野秋声近，芳园偶一临。室兰争浣碧，篱菊待簪金。天地流云起，江湖片叶沉。草窗明复暗，或有外寒侵。
雨中登太乙山	[当代] 熊东遨	阴晴高莫问，天意两难兼。异曲传风笛，真容隔雨帘。云移山势改，岸浅水纹添。盛世无趋避，支筇坐竹檐。
暑夜灞桥话别	[当代] 熊东遨	注得离杯满，深宵坐碧丛。明朝分去就，歧路各西东。月破云空寂，荷翻沼国红。长桥动官柳，应是汉唐风。
商山道中访飞卿遗迹	[当代] 熊东遨	无月无霜夜，何妨踏露行。风闻倾国起，水梦出山清。变幻云千叠，枯荣草一坪。所思终未见，徒自逐鸡声。
洣水谒炎帝陵	[当代] 熊东遨	连山青欲断，取径入松垣。日影峰前落，秋声户外喧。拈香思始祖，叩水溯清源。畅说洪荒事，天朝不禁言。
同诸公北部湾看落日	[当代] 熊东遨	极地穷幽赏，驱车探国门。恰逢春夏接，同看水云奔。海幻千重彩，天垂一线痕。丹珠明又见，不惧夜潮吞。
秋夜白鹅潭对月	[当代] 熊东遨	午夜珠涵碧，清晖亮浊眸。可能亲近汝，容易感知秋。乡国樽前忆，星河郭外流。数声归雁过，凉影落汀洲。
过崖门古战场	[当代] 熊东遨	暮色苍茫里，依稀见炮台。潮生天鼓作，雾敛海门开。古国崇文治，清时用美材。千秋事多少，独替宋人哀？
㵲水人家	[当代] 熊东遨	商风吹不动，世代守烟村。坐夜鱼归网，开轩水到门。江湖容自乐，岁月任潮吞。只有心头梦，年年过旧痕。
夏日天门山纪游	[当代] 熊东遨	云崖盘栈道，一线入穹苍。石拙苔痕浅，林幽鸟语凉。时光真手笔，天地大文章。会得支撑意，摩峰认脊梁。
壬辰初夏偕诸子重访溪洛渡水电站	[当代] 熊东遨	联杖探溪洛，风同魏晋间。眼随中国大，心似古人闲。借石分滇水，因云问蜀山。堰湖千顷碧，应见白鱼还。
雾起有作	[当代] 熊东遨	枉费遮山计，生机未易屏。响枝松布子，争粒雀添丁。事到中年略，杯因小恙停。遥知东海岸，草色已青青。
车行阿尔山道中暴雨骤至俄顷雨歇石隙绿草依然黄流不再	[当代] 熊东遨	墨浪漫天滚，晴光一霎收。泼空才见响，着地已成流。只道坚能破，焉知触便休。雷神尚威力，曷胜草之柔？
仰斋前辈赐诗贺予开博谨步元玉拜谢	[当代] 熊东遨	清风思一接，有梦及匡庐。试瀑凉生手，褰藤露浥裾。趋从惭我后，咳唾拾公余。昨问东坡老，先知不弃予。
京师茗话归寄庶之孤云和轩寒白	[当代] 熊东遨	举世人无数，淘余剩几何？幽泉闻绝响，古木见交柯。还羡嶙峋石，能经岁月磨。中流同此棹，不计受风多。
鹰城喜与夏兄申江刘兄益善同眺白龟湖书此寄意	[当代] 熊东遨	只道琴弦隔，难从一曲弹。何期天意许，得共水怀宽。小雨添幽趣，长风动碧澜。遥知峰影活，不必近前看。
近于新浪开博借仰斋老游网诗韵自志	[当代] 熊东遨	我亦狂人也，新安网上居。远怀生雪后，幽趣得琴余。盗梦诗成贼，巡河键作车。小园终日敞，山色自分予。
元日寄友人	[当代] 熊东遨	一夜烟花着，开门岁已更。独斟新酿酒，遥忆故交情。道肯因时弃？诗难与俗争。霜丝添鬓角，或似草枯荣。
元日海幢寺拈香有寄	[当代] 熊东遨	云外疏钟响，年光又一轮。也知魔劫重，不碍日华新。大庙供多佛，中流剩几人。狂车行渐远，孰与叩前因。
枣园偶得	[当代] 熊东遨	自向园中扑，西邻失旧题。因知冬枣梦，不在浣花溪。香聚心能品，珠摇眼欲迷。囫囵吞亦得，归去语山妻。
玛珥湖小住	[当代] 熊东遨	湖亭连野郭，风物满怀收。水调清于梦，林光绿到楼。溯源归上古，取境入深幽。未得仙人诺，从天问去留。
中秋后一日自黔返粤夜空机上作	[当代] 熊东遨	直出浮云上，依稀近桂庭。待将秋水意，说与素娥听。织锦张天幕，牵牛入画屏。深宵穿广宇，我亦小行星。
酉水舟中拾趣	[当代] 熊东遨	一注星河水，分流到鄂西。人言青嶂外，时有野猿啼。薄霰来风窟，凉波转石梯。谁家小儿女，摆手踏花泥。
晦窗邀约丰城雅集时予正游恩施闻招拟赴先有是寄用剑川韵	[当代] 熊东遨	赚得春光足，蹄痕处处留。追风驰剑邑，顶雨出巴州。阙向闲中补，官从局外收。明知潭影近，兀自一登楼。
中秋前一日《乌江风情杯》诗赛评审事毕偕诸老思南华严寺赏月	[当代] 熊东遨	问月中和顶，冰壶乐共携。千峰支碧帐，一市叠星梯。礼佛心初觉，观天眼复迷。今朝容自大，身在夜郎西。
崖松	[当代] 熊东遨	绝壁龙蛇影，晨光独抱先。元非凭地位，只是得天缘。梦鹤心能举，知秋语不宣。吟风守成约，但与白云联。
鸿	[当代] 熊东遨	凉露初生夜，曾过洛水滨。未能留指爪，只合忆风神。远顾霜林暗，低吟雪鹤亲。离群守孤洁，秋月自为邻。
燕	[当代] 熊东遨	春来寻故宅，不怨柳风低。巷角檐头瓦，桑阴雨后泥。只将游子意，衔过画堂西。日暮归梁曲，呢喃说旧题。
蝠堂沚斋邀约三月三修褉时正与客围棋枰前有寄	[当代] 熊东遨	领略山林趣，清居味自甘。偶拈风石子，相约雪猿谈。好局过千百，知交只二三。孤松亦何幸，长得水云涵。
雕	[当代] 熊东遨	不仗风云势，盘空气自牛。披霞朝大佛，挟电击高秋。孽易由人造，皮难与虎谋。城头见蛇鼠，幸勿惜金钩。
鹤	[当代] 熊东遨	闲踪何所寄？放眼水天宽。雨读滩声疾，云排日色寒。遥知梳白羽，未肯向长安。翻笑江鸥辈，窥鱼计已残。
蝠堂兄属题山水长卷《出尘》二首 其二	[当代] 熊东遨	丘壑罗胸久，凌霄试一嘘。盘旋何磊落，吞吐自舒徐。石丑天能倚，溪清鸟或渔。卧游随所向，岂必待轻车？
蝠堂兄属题山水长卷《出尘》二首 其一	[当代] 熊东遨	蝠堂拈素管，清气欲全收。大麓千屏峙，长河一线浮。云根生石窟，月影泻霜湫。会得超尘意，诸天见自由。
马尼拉火山湖垂钓	[当代] 熊东遨	飞越三千里，南来试钓竿。流云添意趣，分雨及荒蛮。火未连根熄，人多隔岸观。天风有余韵，不肯动波澜。
行云	[当代] 熊东遨	一出丰隆袋，长驱得自由。散花飘作絮，翻墨积成丘。未待雷鞭响，先随日影流。何时听桐叶，甘澍满田畴。
岁暮和晦窗	[当代] 熊东遨	百年过已半，早息是非心。曲听山风起，圆看海日沉。任由云作态，何碍鸟安林。自把沧浪掬，闲来一涤襟。
过皇城相府	[当代] 熊东遨	老柏当风立，长青有夙因。终身为帝辅，一念作诗人。入仕难辞俗，持心独抱真。仪刑垂后世，遗惠及乡邻。
野游	[当代] 杨雪窗	东风作春骑，秀色供佳赏。缘蹊若踏绳，布谷弄晴嗓。我心寄微物，倏忽骋天壤。遥村窥指罅，麦野平如掌。蚱蜢度禾丛，岂异翱林莽。雀跃蓬蒿间，意若沧溟广。雨馀水满溪，决决送清响。哀哀失群蚁，觅途何傥恍。石砾骇崇丘，蚯蚓惊巨蟒。翻空扫长尾，鹊影归三两。危立巢树杪，流眄搜万象。客身厕小国，细民皆吾党。凡我同盟者，命驾长来往。乐土足悠游，自谓羲皇上。
郊行即事	[当代] 杨雪窗	秋晴原野旷，远村树历历。客子散尘襟，悠游步阡陌。微禽三两粒，百啭翻云翮。骋望情欲翱，偶觉风生腋。垄亩若弈枰，南北罕人迹。苞米俱归仓，平畴转萧索。断戟鏖商风，霜秸任轻掷。东隈盛甘薯，绿蔓引千尺。西隈辟园圃，野蔬护篱栅。玲珑挂椒红，紫茄一何硕。田父得得来，息驾信采择。亭午售城郭，庶免饥寒迫。
两甥	[当代] 杨雪窗	荆璞自足珍，连璧信奇绝。聒耳闻啁啾，雏凤出丹穴。小者过初度，十五月圆缺。怯生脱舅抱，置地兴难遏。张臂驰欲翱，蹒跚失一蹶。憨然坐向隅，至乐不可夺。大者近四龄，座客识瓜葛。绕屋驾小车，骋若山川阔。阿爷在南粤，神游万里达。安知肉食鄙，盘飧任饕餮。吾归相与俦，旅抱暂堪悦。转眄去飘忽，征路入磨涅。
咏空心菜	[当代] 杨雪窗	薰风抚群物，篱国寄微身。雨师一税驾，戢戢簇万民。豆角遥相望，紫苋作比邻。溪烟笼翠鬓，玉质绝缁磷。用舍本无心，采撷当夏晨。筥中何楚楚，泫然妆泪新。冉冉云生釜，登盘供老亲。忆昔五口家，惠然报苦辛。填我蛰雷腹，慰我藜藿贫。只今思至味，足可婢山珍。
丁酉初夏过长沙故人庄	[当代] 杨雪窗	烟火出遥村，人家隐深树。飙轮屡盘陀，飞禽导先路。篱边犬迎吠，眼明瞻野墅。故人一执手，风物随指顾。万亩到檐前，数丘映牖户。纳凉倚槐阴，送茗愧老父。俄顷荐嘉餐，鸡黍一时具。登盘豆角香，瓜薤甘下箸。扪腹步逍遥，稻田起白鹭。娇女四五龄，问我来何处。自云有良俦，乃在西邻住。冒炎撑小伞，殷勤携我去。
夏日	[当代] 杨雪窗	辚辚日亭午，尘毂过村南。息驾老槐阴，清飙不受炎。嘉瓜含雨润，坦腹动人馋。小童如乳燕，啁啾尽出檐。忆吾八九龄，企足时一瞻。阿爷挈两妹，点检置筠篮。砉然破游刃，阿母为分甘。至味回齿颊，蓬庐共笑谈。
观水墨动画《山水情》感作	[当代] 杨雪窗	五剧惊飞毂，倚天楼似锷。缁尘厚我衣，何以专溪壑。凝睇小丹青，冥冥招楚魄。老者抱琴还，少者渡头泊。雁起水云间，一篙烟漠漠。野筑养沉痾，山岚窗外落。少者学调弦，老者垂纶乐。坠花逐水香，时见潜鳞跃。日晏冥烟合，飞鸟欣有托。流光若转轮，别离意萧索。洒泣抚丝桐，危峦望依约。曲终人独远，杳然入寥廓。觉来知底处，馀音绕海角。客魂与之去，苍茫无地著。
归车	[当代] 杨雪窗	五里一丘黄，十里一畦碧。电扫指羲和，云山皆辟易。瞥然抹千村，六龙走无迹。羲和不可逐，西望崦嵫迫。我行正迢渺，天地忽局蹐。傍郭窥灯影，万点捎窗隙。俄顷入沉冥，鸿蒙一时擘。家山蓦在眼，暂慰风尘客。羁途但回首，飙驶尽成昔。寓世惊逆旅，劳生能几驿？
放笔三十六韵	[当代] 杨雪窗	念我故庭树，萧索两三叶。零落惊严霜，窜迹迥相别。浮水下东吴，因风滞南粤。同根骨肉亲，流转生事拙。于嗟我大妹，抚昔倍凄切。少小辍攻学，劳身岂遑歇。淮海履风尘，岭峤繁华阅。寸心苦如檗，坎壈向谁说。即今作人母，弄儿笑生靥。娇婴咿哑语，庶可慰愁绝。良人况勤朴，厮守谙凉热。小妹本伶俐，慧性乃多黠。唇舌比枪刀，立身许英杰。既废读书业，颠簸天之末。鹏城万里馀，淹留市声聒。大道踯躅久，数载尘埃没。自嫁河南婿，托身何仓卒。城隅住小巷，风雨共饥渴。去岁诞麟子，怀抱聊可悦。忆我童稚时，羸身衣屡结。庠序勤窗课，斐然出众列。十六易寒暑，世途转伤蹶。并州汾水入，化为肠九折。沪渎倚沧海，蓬壶望明灭。仲则市桥立，东野风梳骨。岁晏囊如洗，异县负诗箧。大哉九域内，细民供一瞥。卑命等行蚁，偃蹇求其穴。希冀日以微，筋血日以竭。不见贵者宅，帘卷园亭阔。翠筱含溪净，白禽飞矫捷。不闻豪家宴，异馔眼中接。万钱无下箸，玉盘俄尔撤。巨邑独徊徨，浩歌仰明月。谩思飘飖日，出门对风雪。还顾倚闾人，行行意惨怛。
游禹陵	[当代] 杨雪窗	厥身历河岳，茫茫画九州。厥魂共花鸟，冥冥归一丘。至人何间然，大哉万古猷。造物以孩视，岁星无停留。去者为尘土，转眄悲昔游。来者踵相接，何啻万蜉蝣。云山绾千髻，遥供宛转愁。年年越中女，双桨打春流。
琴台歌	[当代] 杨雪窗	大江一俯浩无极，云山一仰何苍莽。江山终古作屈蟠，撑拄胸肠飞逸响。之子横琴万籁息，樵客倚岩堪抚掌。弹者非弹写其情，听者虽听忘其声。两意冥冥若一契，曲罢忽觉天地清。风月盈襟共君语，一诺重游空踽踽。惊绝江山不可识，肠断故人三尺土。我来吊古一登台，远山红堕转生哀。但见汤汤送流水，恍听鸣琴洗耳来。日月几何惟骥骋，千载相知在俄顷。大音倘使鬼神惊，唤起九原清夜永。呜呼九原不可作，掩泣绝弦长耿耿。
秋登燕子矶怀古	[当代] 杨雪窗	接天帆去眼中微，石燕凭虚作意飞。细雨冥蒙洗千树，倚亭空翠湿人衣。烟涛蹴岸喷成雪，壁立截江江势折。可怜六代随流水，世事浮沉生诡谲。我来盘磴细如蚓，我去青山归一发。输与鸥凫恣翔舞，沙行岩宿爱清绝。江客登临失要津，此水年年落涨痕。遥忆谪仙凭览处，楚江作酒石为樽。兴酣邀月许知己，石上苔衣卧醉魂。风流销散空回首，此矶阅世成耆旧。造物由来若等閒，坐使万灵皆入彀。挥手西风吹木叶，梦中一夜云山瘦。
丙申仲秋郭兄云翼赴日访学遥有此寄	[当代] 杨雪窗	愿为黄鹄摩苍穹，云衢逐尔东复东。不然笑作骑鲸客，溟渤杳与扶桑通。君发羊城孰为别，满山枫叶相思血。我伫江城望寥廓，楚江盘作愁肠结。昔年飘瞥过羊城，万里南征觌众英。堪恨闻君悭会面，倦翮宵发怆客情。君抱逸才亲雅颂，我身蓬转尘澒洞。何必相逢许知己，天涯结契太山重。烟霭纷纷绕蓬壶，故国月照不曾孤。此去诗毫生壮采，湖山得尔色敷腴。昨夜霜天送冥鸿，千岩木落阊阖风。四更吹梦到海涘，目尽沧波空复空。
湖上	[当代] 杨雪窗	我来竟何适，著意殿残春。桐花雨扑面，西子对孤颦。借得阳侯力，掀天风浪嗔。远山不可到，隔水若伊人。暂归肠欲断，乘宵试一巡。澄漪息微喘，两堤眉黛匀。烟容疑可掬，偃卧惊绝伦。潋滟流灯影，扁舟望不真。故人有深契，磊落秀风神。谈馀齿颊清，心源不受尘。众物付冥然，大化转相亲。夜阑万籁静，天地两閒身。
食粥	[当代] 杨雪窗	尝闻一瓢饮，衡门常自若。晓啖公孙粥，风味殊不恶。白盌袅烟轻，小庐香漠漠。凝坐瞰孤圆，彭蠡对寥廓。纷纭点葱屑，澄漪藻荇错。苍茫泛一叶，远棹归舟泊。浅碧露沙洲，拭目笑藜藿。微鱼浮水涘，曝腮思一跃。吾生本毫末，恍向彼中著。陆处相呴湿，江湖相忘乐。肠饥鸣鼍鼓，一汲三五勺。俄顷付鲸吞，转看秋水涸。
新编系列剧《天龙八部》 第十二卷八首 其二	[当代] 杨启宇	青史当年有秽闻，臭名昭著话曹锟。怜他异代逢知己，聊贿千金选县丞。
新编系列剧《天龙八部》 第十二卷八首 其一	[当代] 杨启宇	纽约街头饿肚皮，月轮圆瘪辨华夷。忽然归作江乡客，气宇轩昂说引资。
新编系列剧《天龙八部》 第十一卷八首 其八	[当代] 杨启宇	愁吟苦语尽牢骚，姓氏居然作市招。王恺石崇应窃笑，杜陵生意恐萧条。
新编系列剧《天龙八部》 第十一卷八首 其七	[当代] 杨启宇	茅屋秋风万古传，楼台新起草堂边。遥看酒绿灯红气，广厦千间不庇寒。
新编系列剧《天龙八部》 第十一卷八首 其六	[当代] 杨启宇	裙屐翩翩斗舞腰，华灯琼宴可怜宵。万金一掷诚潇洒，不信农家有白条。
新编系列剧《天龙八部》 第十一卷八首 其五	[当代] 杨启宇	跨鹤飘然聚五洲，仙家鸡犬亦风流。从今识得真名士，万贯缠腰打网球。
新编系列剧《天龙八部》 第十一卷八首 其四	[当代] 杨启宇	瑶池今夕聚群仙，未许名花雾里看。燕瘦环肥同一例，泳装三点斗婵娟。
新编系列剧《天龙八部》 第十一卷八首 其三	[当代] 杨启宇	食尽山珍海味鲜，猩唇鲨翅厌肥甘。蓬莱别有神仙术，软玉温金亦可餐。
新编系列剧《天龙八部》 第十一卷八首 其一	[当代] 杨启宇	靡靡之音遍九州，港龙台凤最风流。怜他无数痴儿女，颠倒追星不自由。
新编系列剧《天龙八部》 第十一卷八首 其二	[当代] 杨启宇	青春偶像溢荧屏，万户侯封一例轻。唯愿生儿成大腕，莲花口吐即黄金。
新编系列剧《天龙八部》 第十卷八首 其八	[当代] 杨启宇	跨海能邀碧眼青，顿时声价跃龙门。篱边野笋墙头苇，随意铺排总是春。
新编系列剧《天龙八部》 第十卷八首 其七	[当代] 杨启宇	青蛇法海两相亲，神话何须太较真。作鼓振金排正史，关公挥汗战秦琼。
新编系列剧《天龙八部》 第十卷八首 其四	[当代] 杨启宇	借鸡生卵卵孵鸡，无本翻梢计亦奇。吹破弥天肥皂泡，铁窗冷月照缁衣。
新编系列剧《天龙八部》 第十卷八首 其五	[当代] 杨启宇	名噪中华第一庄，酣然高枕梦黄粱。土衙泥殿巍峨甚，自踞槐柯做蚁王。
新编系列剧《天龙八部》 第十卷八首 其六	[当代] 杨启宇	犹忆荧屏昨夜星，昙花一现便凋零。崆峒礼罢广成子，改写妆神媚鬼经。
新编系列剧《天龙八部》 第十卷八首 其三	[当代] 杨启宇	各备刀头敬庙门，婆非公是总难论。聪明最数双头豸，吃了输家又吃赢。
新编系列剧《天龙八部》 第十卷八首 其二	[当代] 杨启宇	人头马酒对空浇，镶玉嵌金信手抛。闲极无聊抽一杆，就灯点火百元钞。
新编系列剧《天龙八部》 第九卷八首 其八	[当代] 杨启宇	赤角金鳞饰假龙，居然骇杀叶城公。从今莫作腾飞想，只把仙芝豢爬虫。
新编系列剧《天龙八部》 第十卷八首 其一	[当代] 杨启宇	藏山秘钥费搜寻，岩壁中空尽美金。肥鳖瘦虾齐入彀，芝麻呼遍不开门。
新编系列剧《天龙八部》 第九卷八首 其七	[当代] 杨启宇	破铜滥铁领风骚，诗伯文宗竞比高。扰扰纷纷蠓蠛辈，肉麻翻被井蛙嘲。
新编系列剧《天龙八部》 第九卷八首 其六	[当代] 杨启宇	并世名流一网空，谊兼师友遍寰中。心香泪酒逢人洒，累煞龙钟八十翁。
新编系列剧《天龙八部》 第九卷八首 其四	[当代] 杨启宇	死背三千托福题，骑鲸捉月大洋西。归来始觉家山好，饭局逢人骂外夷。
新编系列剧《天龙八部》 第九卷八首 其五	[当代] 杨启宇	剔骨刳肠手术刀，白衣冷面意超超。查房病友如相问，一片冰心在赤包。
新编系列剧《天龙八部》 第九卷八首 其三	[当代] 杨启宇	不负生花五色毫，为人作传敢三包。斑纹借得金钱样，焕彩翻新癞狗毛。
新编系列剧《天龙八部》 第九卷八首 其一	[当代] 杨启宇	前车才覆后车倾，扑火飞蛾大有人。取利舍身何所惧，横眉冷对剥皮亭。
新编系列剧《天龙八部》 第九卷八首 其二	[当代] 杨启宇	操戈执杖发横财，此处青山是爷开。任尔车轮生翅膀，鸟飞还拔一毛来。
新编系列剧《天龙八部》 第八卷八首 其八	[当代] 杨启宇	招牌金字嗨公司，彩电空调打趸批。赤手套狼擒虎豹，乾坤大法任挪移。
新编系列剧《天龙八部》 第八卷八首 其七	[当代] 杨启宇	浸蚀层层砝码加，投标中的打飞叉。弥空自有瞒天术，万应金丹豆腐渣。
新编系列剧《天龙八部》 第八卷八首 其六	[当代] 杨启宇	催花击鼓搞传销，血本无归尽套牢。将尔骨头熬尔髓，亲朋好友一锅烧。
新编系列剧《天龙八部》 第八卷八首 其五	[当代] 杨启宇	新翻水调唱歌头，穴走东南五十州。一纸罚单真扫兴，无端税到女儿喉。
新编系列剧《天龙八部》 第八卷八首 其四	[当代] 杨启宇	秋水伊人望眼迷，吟魂萧瑟仗提携。下回若遇扶贫秀，乞访柴门杜十姨。
新编系列剧《天龙八部》 第八卷八首 其三	[当代] 杨启宇	闭户自封关内侯，拉拉扯扯诩权谋。孱儿别有雄图在，专扼人间豹子头。
新编系列剧《天龙八部》 第八卷八首 其二	[当代] 杨启宇	金山银海玉为田，只缺长生不老丹。退步早寻龙脉地，儿孙富贵锦花添。
新编系列剧《天龙八部》 第八卷八首 其一	[当代] 杨启宇	流年不利屡招风，白虎青龙问吉凶。觅得秦宫辟邪镜，从兹官运永亨通。
新编系列剧《天龙八部》 第七卷八首 其八	[当代] 杨启宇	天低野旷雾沉沉，月黑风高魅影昏。纵富难遮枯骨气，汉家校尉号摸金。
新编系列剧《天龙八部》 第七卷八首 其七	[当代] 杨启宇	九转丹成炉火青，晶莹剔透冷于冰。铁镣更比晶冰冷，愁杀加铅减汞人。
新编系列剧《天龙八部》 第七卷八首 其六	[当代] 杨启宇	乱草鸡窝不日髦，边黄中白始新潮。怜他十五盈盈女，竞把青丝换二毛。
新编系列剧《天龙八部》 第七卷八首 其四	[当代] 杨启宇	狂舞最怜铁如意，每回敲碎碧珊瑚。由他学费年年缴，刘项何尝肯读书。
新编系列剧《天龙八部》 第七卷八首 其五	[当代] 杨启宇	泡吧蹦迪总无聊，度昼如年夜怎消。赖有摇头丸子好，随缘摇到奈何桥。
新编系列剧《天龙八部》 第七卷八首 其三	[当代] 杨启宇	如封似闭挽圈圈，敛尽锋芒铁裹棉。更有沾衣十八跌，任凭冲撞不挨边。
新编系列剧《天龙八部》 第七卷八首 其二	[当代] 杨启宇	泥她发票报缠头，恼怒红颜白刃抽。宛转三陪裙下死，真成做鬼也风流。
新编系列剧《天龙八部》 第七卷八首 其一	[当代] 杨启宇	背靠冰山与火山，君侯自负手遮天。玄衣皂裤墨茶镜，更取乌金铸黑冠。
新编系列剧《天龙八部》 第六卷八首 其八	[当代] 杨启宇	石魅山魈莫漫狂，上清仙录有金章。凭他只说能驱鬼，不料钟馗是鬼王。
新编系列剧《天龙八部》 第六卷八首 其七	[当代] 杨启宇	东舍西邻有是非，捕风捉影报官知。无端翻弄广长舌，搅得鸡毛满地飞。
新编系列剧《天龙八部》 第六卷八首 其五	[当代] 杨启宇	清水衙门八品官，袖中自有渡人丹。舒筋活络通关节，送尔飘然上九天。
新编系列剧《天龙八部》 第六卷八首 其四	[当代] 杨启宇	跳楼盘点庆开张，各找由头打折忙。百炼精钢成绕指，温柔宰你没商量。
新编系列剧《天龙八部》 第六卷八首 其六	[当代] 杨启宇	卖官鬻爵不新鲜，头顶乌纱好整钱。一事百思浑未解，春蚕蜡炬有捐班。
新编系列剧《天龙八部》 第六卷八首 其一	[当代] 杨启宇	欧风美雨久飘摇，港雾台霜两寂寥。酷毙帅呆推另类，哈韩一族最新潮。
新编系列剧《天龙八部》 第六卷八首 其二	[当代] 杨启宇	卖嗲装憨打打逛，阿哥格格递登场。从今弱智开生面，傻冒能教举国狂。
新编系列剧《天龙八部》 第六卷八首 其三	[当代] 杨启宇	整版通栏广告多，黄金时段又重播。威龙猛凤排行榜，出尽风头是伟哥。
新编系列剧《天龙八部》 第五卷八首 其八	[当代] 杨启宇	蹈海浮槎赋远游，偎红倚翠亦风流。忽传杀气惊天下，投笔书生弄斧头。
新编系列剧《天龙八部》 第五卷八首 其七	[当代] 杨启宇	严霜烈日尽春风，纵有痂疮亦喜红。处世恰如啖烤薯，吹嘘捧拍笑谈中。
新编系列剧《天龙八部》 第五卷八首 其六	[当代] 杨启宇	云锦天章不定形，殷勤裁织到宵深。紫霞殿里流行样，陛下新衣照眼明。
新编系列剧《天龙八部》 第五卷八首 其四	[当代] 杨启宇	横看似狗侧如猪，泼墨群惊鬼画符。参透九天玄女意，不成一字始为书。
新编系列剧《天龙八部》 第五卷八首 其五	[当代] 杨启宇	牛头马嘴任君嵌，黑白妍媸著手颠。安得长风吹海市，夜叉国里认婵娟。
新编系列剧《天龙八部》 第五卷八首 其三	[当代] 杨启宇	百岁风灯过眼空，新潮诗派迭开宗。可怜首倡成遗响，无疾而亡是善终。
新编系列剧《天龙八部》 第五卷八首 其二	[当代] 杨启宇	光盘电脑快何如，那有闲情辩鲁鱼。利欲驱人君莫笑，而今无错不成书。
新编系列剧《天龙八部》 第五卷八首 其一	[当代] 杨启宇	岛瘦郊寒亦忍剽，凑成著作等身高。儿曹少见偏多怪，千古文章一例抄。
新编系列剧《天龙八部》 第四卷八首 其八	[当代] 杨启宇	等因奉此照条文，报纸清茶一欠伸。日盖公章三两颗，不辞长作上班人。
新编系列剧《天龙八部》 第四卷八首 其七	[当代] 杨启宇	万民匍伏望霓旌，赤地干无寸草生。坛上懒龙酣嗑睡，香烟享尽不行云。
新编系列剧《天龙八部》 第四卷八首 其五	[当代] 杨启宇	吞刀吐火扮飞仙，只博村氓扑满钱。输与弥天搬运手，金山移到卧床前。
新编系列剧《天龙八部》 第四卷八首 其六	[当代] 杨启宇	跨鹤骖鸾赴澳门，呼卢喝雉见精神。万金一掷浑闲事，自有官钞壮赌魂。
新编系列剧《天龙八部》 第四卷八首 其四	[当代] 杨启宇	木鱼铜钵早零星，穷极思抠佛面金。击磬撞钟都省却，参禅只诵贝多经。
新编系列剧《天龙八部》 第四卷八首 其三	[当代] 杨启宇	才高八斗气如龙，貌赛潘安富石崇。钻石白金王老五，涉江今日采芙蓉。
新编系列剧《天龙八部》 第四卷八首 其二	[当代] 杨启宇	宛转悠扬百媚生，腰肢摇曳足传神。穿云裂石嘎然止，始识无声胜有声。
新编系列剧《天龙八部》 第四卷八首 其一	[当代] 杨启宇	语不丢人死不休，名山事业属名流。千元千字还千古，只把秕糠塞枕头。
新编系列剧《天龙八部》 第三卷八首 其八	[当代] 杨启宇	插科打诨袭街谈，狗碎鸡零俗不堪。操罢京腔操粤语，可怜粤语更椒盐。
新编系列剧《天龙八部》 第三卷八首 其六	[当代] 杨启宇	六百年间论散文，老夫稳占第一人。忽闻海客传蜚语，却向西风拜路尘。
新编系列剧《天龙八部》 第三卷八首 其七	[当代] 杨启宇	挥毫每诩众书兼，自印头衔尽桂冠。飘遍环球三万里，秋风到处即停骖。
新编系列剧《天龙八部》 第三卷八首 其五	[当代] 杨启宇	京华侠少有飞刀，专逮名人灭一遭。可惜出招犹闪烁，真能光棍也堪豪。
新编系列剧《天龙八部》 第三卷八首 其四	[当代] 杨启宇	一曲曾蒙圣母知，风骚独领冠当时。江郎才尽徐娘老，共话沧桑只泪垂。
新编系列剧《天龙八部》 第三卷八首 其三	[当代] 杨启宇	情浅情深一口闷，觥筹交错大功成。愿倾东海为糟海，始信长星是酒星。
新编系列剧《天龙八部》 第二卷八首 其八	[当代] 杨启宇	逐臭追膻碰壁蝇，惯从小道觅新闻。凭君笔下观天象，尽见银河是脱星。
新编系列剧《天龙八部》 第三卷八首 其一	[当代] 杨启宇	关门令尹本仙才，无奈金莲步步来。宝气珠光射牛斗，重帘端为美人开。
新编系列剧《天龙八部》 第三卷八首 其二	[当代] 杨启宇	后堂客去有遗封，今夜轻吹枕上风。不愧使君贤内助，河间姹女数钱工。
新编系列剧《天龙八部》 第二卷八首 其七	[当代] 杨启宇	闭门哄斗气轩昂，外战从来是外行。气煞九原高太尉，虾孙蟹子太郎当。
新编系列剧《天龙八部》 第二卷八首 其六	[当代] 杨启宇	追升杀跌炒熊牛，倏尔多空已洗筹。刮尽锱铢归黑洞，一家欢喜万家愁。
新编系列剧《天龙八部》 第二卷八首 其五	[当代] 杨启宇	百码长街溅血红，飞车直撞更横冲。绝怜一死三伤后，犹自安然靠座中。
新编系列剧《天龙八部》 第二卷八首 其四	[当代] 杨启宇	乱头粗服走飞车，酗酒叼烟意气奢。骂谱拳经皆习遍，路人侧目霸王花。
新编系列剧《天龙八部》 第二卷八首 其三	[当代] 杨启宇	横行市井没毛虫，十万金钱买诰封。从此西装革履样，真教刮目认阿蒙。
玉楼春 岁暮	[当代] 黄绮	天涯已惯愁团聚。更识多情情可惧。明年次第又逢春，莫赋新诗伤岁暮。关山此际飞霜露。短梦单衾长恋顾。人间不尽是良宵，月散光辉千万处。
杨柳枝 其十	[当代] 黄绮	拟扫闲庭且置樽。天教酿雪易黄昏。游蜂缭绕难黏着，点破苍苔碧一痕。
杨柳枝 其七	[当代] 黄绮	那肯飘零学楚狂。一春争艳斗芬芳。花飞本色休嫌白，未伴山桃映夕阳。
杨柳枝 其八	[当代] 黄绮	寒玉敲春似晚秋。遥怜瘦损耻狐裘。方知早不因风起，隔雨相望百尺楼。
杨柳枝 其九	[当代] 黄绮	月淡风微料峭寒。三更蝶梦影团圞。偷垂不是离人泪，记得当时媚眼看。
杨柳枝 其四	[当代] 黄绮	水面添愁系画船。桥头倚醉驻吟鞭。殷勤缫出黄金缕，朱户春深正昼眠。
杨柳枝 其五	[当代] 黄绮	三五依依信自由。永抛舞态亦风流。人间多少愁须错，千里岂因为觅侯。
杨柳枝 其六	[当代] 黄绮	莫向风前正复斜。相逢转忆各天涯。看来容易青如此，镇日溪头有落花。
杨柳枝 杨柳十首 其一	[当代] 黄绮	误道从来惯送人。垂垂客舍几番新。乾风怕出城西路，为爱春衫又惹尘。
杨柳枝 其二	[当代] 黄绮	燕侣莺朋笑语频。风流岂定在腰身。纵教丹术留张绪，不做当年殿下人。
杨柳枝 其三	[当代] 黄绮	妆罢修眉淡不描。粉墙倩影敛春宵。非烟非雾情难着，玉管吹残恨几条。
生查子 中秋夜不寐二首 其一	[当代] 黄绮	夜永步空庭，石砌霜飞滑。来往独无言，付与寒蛩说。风细抚芭蕉，金井飞梧叶。何处笛声清，秋入中天月。
生查子 其二	[当代] 黄绮	树梢浮市声，簌簌西风起。数问夜何其，月堕清溪底。夜长胡不思，只是低头耳。不见却依依，一曲歌游子。
译《鲁拜集》 其九十八	[当代] 黄克孙	愿见仙人启玉楼，天书细细写从头。生涯不为重斟酌，便把微身一笔勾。
译《鲁拜集》 其九十七	[当代] 黄克孙	古野犹生春草绿，茫茫大漠何寥哉。行人远道凄凉甚，可有清泉慰客来。
译《鲁拜集》 其九十六	[当代] 黄克孙	墓里古人浑不语，杨花榭后飘香絮。子规啼尽一春心，飞到天涯何处去。
译《鲁拜集》 其九十五	[当代] 黄克孙	酒误浮名犹爱酒，转怜卖酒村前叟。卖来不过几文钱，何物能如酒一斗。
译《鲁拜集》 其九十四	[当代] 黄克孙	平生悔恨我何曾，醉里模糊说不清。见说人间春又到，尊前莫作懊憹声。
译《鲁拜集》 其九十三	[当代] 黄克孙	不事神明事酒魔，前尘后事任蹉跎。借来年命偿杯酒，卖去浮名买醉歌。
译《鲁拜集》 其九十二	[当代] 黄克孙	死化寒灰带酒香，河山千古葬遗觞。他年游子来凭吊，犹得坟前醉一场。
译《鲁拜集》 其九十	[当代] 黄克孙	月照千家户半开，壶尊无语静尘埃。鞋声细碎闻窗外，疑是飘零酒客来。
译《鲁拜集》 其九十一	[当代] 黄克孙	一旦魂归万事空，劳君倾酒洗萍踪。遗身愿裹葡萄叶，葬在名花怒放中。
译《鲁拜集》 其八十二	[当代] 黄克孙	晨昏一例醉中眠，过尽凄凉九月天。又访村家陶匠去，泥瓮秋客对萧然。
译《鲁拜集》 其八十	[当代] 黄克孙	千山岐路何人辟，要问冥冥造化来。鞭底苍茫征路远，乱蓬好自为吾开。
译《鲁拜集》 其八十一	[当代] 黄克孙	苍穹含缺女娲嗟，伊甸天园尚有蛇。草草众生原帝力，谁教为善与为邪。
译《鲁拜集》 其七十八	[当代] 黄克孙	天公取土雕成我，爱欲痴嗔泥里和。争又人间设果因，三生却问他生过。
译《鲁拜集》 其七十九	[当代] 黄克孙	天赐人间自在身，形骸放浪是元真。此生那有他生债，未向苍天借一文。
译《鲁拜集》 其七十七	[当代] 黄克孙	心中幻灭有明灯，幻出人间爱与憎。灯影酒中犹照我，神明坛上见何曾。
译《鲁拜集》 其七十五	[当代] 黄克孙	天马长嘶振鬣毛，溟蒙驰道接云高。神明马上伸天手，摘取星辰向我抛。
译《鲁拜集》 其七十六	[当代] 黄克孙	神山一树众生出，我是仙桃树上虫。偷得人间金锁钥，醉眠内府宝藏中。
译《鲁拜集》 其七十四	[当代] 黄克孙	风云一一安排好，世界如荼入眼来。痛饮不闻狂客问，明朝何处化尘埃。
译《鲁拜集》 其七十三	[当代] 黄克孙	天化劳人泥与水，身渗苦水到穷途。云山沧海何年尽，都在鸿蒙纸上书。
译《鲁拜集》 其七十	[当代] 黄克孙	眼看乾坤一局棋，满枰黑白子离离。铿然一子成何劫，惟有苍苍妙手知。
译《鲁拜集》 其七十一	[当代] 黄克孙	冥冥有手写天书，彩笔无情挥不已。流尽人间泪几千，不能洗去半行字。
译《鲁拜集》 其七十二	[当代] 黄克孙	浑圆天盖碧深沉，月运星移古至今。莫向苍天求解脱，苍天旋转不由心。
译《鲁拜集》 其六十九	[当代] 黄克孙	纵横日夜为棋局，枰上千秋劫正浓。转换腾那犹未了，残棋一一入壶中。
译《鲁拜集》 其六十八	[当代] 黄克孙	琉璃冰罩转玲珑，巧镂山河大匠功。中有光明灯一盏，纸人泥马影憧憧。
译《鲁拜集》 其六十七	[当代] 黄克孙	醉抛衣带成河汉，泪洒云山作汴湘。火借愁心为地狱，酒空尘欲即天堂。
译《鲁拜集》 其六十五	[当代] 黄克孙	哲人敧枕漫游仙，睡眼惺忪说太玄。地狱天堂言未已，转身榻上又高眠。
译《鲁拜集》 其六十四	[当代] 黄克孙	道失冥关谁借问，了无归客说岖崎。漫漫别路深如许，寂寞行人只自知。
译《鲁拜集》 其六十三	[当代] 黄克孙	碧落黄泉皆妄语，三生因果尽荒唐。浊醪以外无真理，一谢花魂再不香。
译《鲁拜集》 其六十一	[当代] 黄克孙	上帝传符造甘酒，杜康降自九天遥。若非天旨分明在，谁敢皇皇犯戒条。
译《鲁拜集》 其六十二	[当代] 黄克孙	天上何时禁酒觞，人间甘露我偷尝。拚将缥缈三生债，换得千秋醉道场。
译《鲁拜集》 其六十	[当代] 黄克孙	酒降人间感上苍，一杯洗尽九回肠。钟馗手秉旋风剑，独立天庭百鬼惶。
译《鲁拜集》 其五十九	[当代] 黄克孙	葡萄美酒紫金钟，药鼎丹炉笑葛洪。输与此时一杯酒，琴心三迭十年功。
译《鲁拜集》 其五十八	[当代] 黄克孙	蓬门昨夜有人敲，王母仙童馈绿醪。翠色新瓷包锦袱，启瓶一酌是葡萄。
译《鲁拜集》 其五十七	[当代] 黄克孙	曾司北斗与招摇，玉历天衡略整调。纸上淋漓纵醉笔，勾除昨日与明朝。
译《鲁拜集》 其五十六	[当代] 黄克孙	是非原在有无中，竭想穷思总是空。借问一心何所好，满杯春酒漾娇红。
译《鲁拜集》 其五十三	[当代] 黄克孙	举首叩天天不语，低头问地地无闻。即今俯仰犹迷惘，何况他年墓里人。
译《鲁拜集》 其五十四	[当代] 黄克孙	垦道求真终不获，便成果实亦酸辛。何如独到南山上，摘取葡萄祭酒神。
译《鲁拜集》 其五十五	[当代] 黄克孙	落落心怀久不开，酒酣拔剑断琴台。忍教智慧成离妇，新娶葡萄公主来。
译《鲁拜集》 其五十二	[当代] 黄克孙	浩荡天门瞬息开，千秋蝼蚁浪疑猜。云山几度成沧海，造化红尘游戏来。
译《鲁拜集》 其五十一	[当代] 黄克孙	月明海上化仙禽，忽幻鱼龙入水深。世界刹那千万相，盎然不变是天心。
译《鲁拜集》 其五十	[当代] 黄克孙	真伪由来爽一丝，元真故故在希夷。凭君参尽人天理，得见天心未可知。
译《鲁拜集》 其四十九	[当代] 黄克孙	儒者登坛墨者逃，由来真伪爽毫毛。一生一死寻常事，谁把天心示我曹。
译《鲁拜集》 其四十八	[当代] 黄克孙	平沙万里步明驼，寻得甘泉且放歌。莫问远乡多少路，远乡遥指是亡何。
译《鲁拜集》 其四十七	[当代] 黄克孙	一入重帏客渺然，无情天地自绵绵。浮萍几点随波去，不改苍茫海色玄。
译《鲁拜集》 其四十五	[当代] 黄克孙	皮囊甲帐驻苏丹，明日苏丹又西作。寥落穹庐野火中，苏丹骏马飞沙漠。
译《鲁拜集》 其四十六	[当代] 黄克孙	人来人去千秋事，水泻危崖泡沫轻。泡沫刹那俱幻灭，华严瀑布永奔腾。
译《鲁拜集》 其四十四	[当代] 黄克孙	一朝蝉蜕余躯壳，魂魄悠悠归碧落。低首烟寰应自羞，几年为此皮囊缚。
译《鲁拜集》 其四十三	[当代] 黄克孙	茫茫天地有筵台，司命高持黑酒杯。酒过数巡应到我，欣然尽饮莫徘徊。
译《鲁拜集》 其四十二	[当代] 黄克孙	绿酒朱唇空过眼，微尘原自化微尘。今朝我即明朝我，昨日身犹此日身。
译《鲁拜集》 其三十九	[当代] 黄克孙	独对山川高酌罢，临风细细酹余觞。遥知几滴馨香酒，必有泥中醉鬼尝。
译《鲁拜集》 其四十	[当代] 黄克孙	郁金花瓣朝天舞，好趁晨风醉甘露。日易盈昃露易晞，空垂残萼伤迟暮。
译《鲁拜集》 其四十一	[当代] 黄克孙	成佛成仙渺果因，明朝身世付烟云。携壶浪迹山林上，翠柏苍松供酒神。
译《鲁拜集》 其三十八	[当代] 黄克孙	不闻野老瓜棚下，扪虱荒唐说鬼狐。见说天公能造化，捏成骨肉自泥涂。
译《鲁拜集》 其三十六	[当代] 黄克孙	醉向冰壶问短长，冰壶前世是刘郎。试看此日壶唇上，多少脂痕渍粉香。
译《鲁拜集》 其三十四	[当代] 黄克孙	闻道天人原合一，微机分寸自能参。如何缘业凭天结，天道恢恢不可探。
译《鲁拜集》 其三十二	[当代] 黄克孙	太极庄严门矗立，谷神缥缈帐深垂。微闻玉锁初开日，度得红尘一客归。
译《鲁拜集》 其三十三	[当代] 黄克孙	遍访乾坤总惘然，天垂日月寂无言。海涛悲涌深蓝色，不答凡夫问太玄。
译《鲁拜集》 其三十一	[当代] 黄克孙	骑鹤神游阿母台，七重天阙拂云来。玉皇仙籍偷观尽，司命天书揭不开。
译《鲁拜集》 其三十	[当代] 黄克孙	生本无因死亦空，前身后世影朦胧。何如十斛兰陵酒，世界微尘一醉中。
译《鲁拜集》 其二十九	[当代] 黄克孙	浑噩生来非自宰，生来天地又何之。苍茫野水流无意，流到何方水不知。
译《鲁拜集》 其二十八	[当代] 黄克孙	辜负高人细解蒙，希夷妙道未能通。此心本似无根草，来是行云去是风。
译《鲁拜集》 其二十六	[当代] 黄克孙	地狱天堂说未真，恒恒贤哲几多人。玲珑妙口今安在，三尺泥中不复闻。
译《鲁拜集》 其二十七	[当代] 黄克孙	少年执麈好谈玄，邹子雕龙衍子天。犹是野狐心未悟，金函不学学逃禅。
译《鲁拜集》 其二十四	[当代] 黄克孙	时恐秋霜零草莽，韶华一旦随花葬。微尘身世化微尘，无酒无歌无梦想。
译《鲁拜集》 其二十三	[当代] 黄克孙	醉眠陵上草芊芊，草下长埋古圣贤。借问他年陵上客，阿谁枕我骨头眠。
译《鲁拜集》 其二十二	[当代] 黄克孙	旧日湖山同醉客，只今寥落已无多。几杯饮罢魂销尽，一一生涯酒里过。
译《鲁拜集》 其二十一	[当代] 黄克孙	为卿斟酒洗尘缘，莫问明朝事渺然。我便明朝归去也，相随昨日七千年。
译《鲁拜集》 其二十	[当代] 黄克孙	芳茵绿遍清江外，弱草娇柔人欲采。寄语行人莫损伤，离离草下知谁在。
生查子	[当代] 冯永军	杨花撩乱飞，不肯从容住。去去即天涯，更恐遭风雨。伤心又此时，此恨无人喻。搔首立斜阳，但共空枝语。
北村票房遇雨	[当代] 程滨	漫滴檐前铁，独呕心底歌。三声悲乃尔，万点泪云何。夜向征涂起，人随零雨过。凉风吹碧月，袅袅淡于波。
亭午伏枕	[当代] 程滨	暖日曛棉被，隔枝莺乱呼。繁花才荫地，弱水已平湖。在处青春满，浑身疾病苏。无端试闱近，为我减欢娱。
初组国剧社	[当代] 程滨	每赋清平调，乍呕黄竹歌。氍毹愁戏癖，砚瓦困诗魔。已觉才趋涩，那堪喉正痾。栎樗无樾荫，不死更如何。
与周子联句未果	[当代] 程滨	明月引丝缰，华灯织素裳。车声天外尽，风影树间藏。遗我云烟草，还君薄荷糖。今宵无好句，懊恼满诗囊。
与周子联句归枕上口占	[当代] 程滨	薄暮行吟罢，归来且闭关。禅心明似月，永夜黑如山。往日情无限，经春梦不还。年年池上柳，析水未应閒。
与周子宁园诵英文	[当代] 程滨	独往曾无我，相邀幸有君。断根侵润土，冷气入颓云。心事回廊合，前涂野水分。还寻更幽处，对坐识番文。
周子再邀宁园观破冰	[当代] 程滨	昨日游诚倦，今晨兴不穷。争鸣双鸟掠，舒啸一心空。冰泮轻舟下，春归冷日中。犹嫌天气好，破浪待长风。
夜	[当代] 程滨	高楼袭永夜，远柝递危墙。虫带苍苔露，禽沾古木霜。幽怀人反侧，往事梦低昂。更有新来病，穷年卧此床。
春霖	[当代] 程滨	春霖洇断瓦，老树碍蓬窗。泫然声沥沥，倏尔影幢幢。梦里人非独，惊回枕不双。怕问悲如许，犹知泪满江。
对雪漫成	[当代] 程滨	暮雪回天地，飘檐复带篱。纵横雕毂迹，牢落古槐枝。伏案书真字，临窗咏旧诗。平明消作局，寒雀漫敲棋。
孤吟	[当代] 程滨	吾诗谁读取，昔有失之堂。评品斯人倦，行吟独自狂。愁云笼缜密，哀玉叩清扬。更觅销魂句，愔愔入锦囊。
拟释疾辞三首 其二	[当代] 程滨	造化吾为主，风尘我是宾。禄终辞地狱，劫满见天真。海上凄迷月，人间寂寞春。无形更无迹，宇宙一元神。
拟释疾辞三首 其三	[当代] 程滨	谩道魂无影，谁怜梦有尘。寸心容万物，片石起千沦。纵倚长生树，时临欲问津。东篱一团菊，非笑亦非颦。
公元二千年前夕有作	[当代] 程滨	自抚诗囊蠹，轻吁星月悬。五穷三万日，一觉二千年。冻砚今将碎，爨桐谁欲弦。朱弦纵张得，心曲几人传。
拟释疾辞三首 其一	[当代] 程滨	早识无生义，今捐有用身。幽兰杂萧艾，衰草萎萱椿。此际浑无欲，来生不作人。悠然谢知己，回首泪斑筠。
冲雪漫成	[当代] 程滨	爱日因谁短，同云向我低。那堪天上雪，来做世间泥。惝恍心如失，纵横路转迷。欲随江海志，盘马望金闺。
秋声	[当代] 程滨	百草一朝尽，八荒万籁侵。天风摧地狱，秋雨洗春心。汩汩花间酒，哀哀壁上琴。老龙蛰深涧，中夜起微吟。
戒诗	[当代] 程滨	悔向红尘去，苍茫路已迷。乾坤长似梦，天地更无诗。野圹生明月，幽槎到海涯。人生无好处，回首未生时。
素心	[当代] 程滨	青春多立志，老大转无聊。已恨鸠侵鹊，翻愁鼠啮猫。抛残和氏璧，吹裂伍员箫。素心今底在，雪封千叶蕉。
投簪	[当代] 程滨	密雨清凉夜，浮云澹宕空。缠绵殢春梦，潇洒睡秋风。入幕诗侵寡，投簪目已矇。平生几牢落，都付啸歌中。
雨后	[当代] 程滨	终朝行踽踽，独立思茫茫。花气风中细，蝉声雨后凉。欲寻三弄笛，惟见九回肠。展眼经行处，斜曛界女墙。
初夏	[当代] 程滨	万绪纷纷息，丁丁伐木闻。狂蝉嘶白日，野雀逐青云。点雨花心泪，微风水面文。芳菲随处歇，榴火艳如焚。
早赴课堂过板桥有作	[当代] 程滨	滴滴荷中露，盈盈可煞人。桥栏延白日，柳影镂青蘋。拥鼻开生面，回头避熟人。盘桓终欲去，一日不重晨。
白梅	[当代] 程滨	自有欣欣意，苦寒安可遮。已将千片雪，并做一身花。嫩蕊愔愔吐，虬枝默默斜。久谙冰雪味，十丈立风沙。
清晨赶课口号	[当代] 程滨	梦醒三生石，睡损一年春。排闼漫漫路，冲泥汩汩轮。凉风抽木叶，微雨洗车尘。悔纵韶华去，终穷行路人。
久旱夜雨寄温浩	[当代] 程滨	一卷江头浪，一泓江尾澜。升腾朝日里，凝结暮云端。落尽三生泪，裁成一夕欢。飘零隔山海，江上彩虹残。
雪中作	[当代] 程滨	年来寒与病，相逐上余襟。永夜流星雨，人间不寐心。登高何扰扰，归去太愔愔。古径无人到，门前雪自深。
大雾	[当代] 程滨	浮生欺好梦，大雾结重城。顿失眼前路，难寻身后程。幽人多古意，懒妇赞秋声。何必揩眸子，心花已自萌。
元宵即日	[当代] 程滨	梦里春长好，门前雪不深。小花知地脉，野草忘天心。有病方思艾，无弦正鼓琴。床头一杯酒，时复点胸襟。
游颜子庙	[当代] 程滨	侧柏生凉荫，通衢不到贫。生前何寂寞，死后太沈沦。古井深无底，荒台草没人。谁知千载下，犹与鄙夫邻。
掩卷	[当代] 程滨	掩卷观天下，氤氲一梦如。流云真幻诞，爱日岂空虚。小圃风欺竹，幽潭影散鱼。深谙素心事，胜读古人书。
秋雨中诵唐人五律园中看雨有作	[当代] 程滨	一卷诗吟罢，秋声竟可闻。鸣虫寒泣雨，候鸟暖披云。傲骨代天病，禅心有梦醺。春魂今底在，阶上碧苔纹。
夏夜习琴品茗无眠到晓	[当代] 程滨	人间逭朱夏，天上忆秦娥。雨湿浑身骨，风摇一树萝。茶香收梦魇，桐韵渡心魔。梦去魔犹在，临窗看晓河。
与冬冬游坝上二日	[当代] 程滨	卧雪斋中客，临风坝上沙。云醅三日雨，春酿一山花。残照嘶归马，寒星隐睡鸦。深林篝火散，沈醉野人家。
不舒	[当代] 程滨	纵欲求无欲，教书为读书。文章成旧梦，烟酒入吾庐。风疾蓬难植，檐低气不舒。中宵素心在，依约似当初。
沙尘暴	[当代] 程滨	皓齿漱黄石，红尘飞绛霞。万方迷古道，何处是吾家。泪眼长思闭，天心已尽遮。函关无内外，浩荡寄流沙。
阴雨连天髂骨酸痛二首 其一	[当代] 程滨	我生常在缧，视死忽如归。密雨迎风湿，灵魂入梦微。前尘弹一指，今夜下重帏。愿作浮云白，乾坤无所依。
遇雨	[当代] 程滨	雨珠蒙眼镜，如戴碎玻璃。洗尽繁华色，催成落魄诗。清风生两腋，冷气入三尸。惟有摩登女，依然左衽之。
苦夏苦雨	[当代] 程滨	新吾思故我，长夏荐高秋。猛雨能酸骨，洪炉且炼眸。不生终不死，无虑始无忧。何日坳堂水，五湖重放舟。
小鱼写真	[当代] 程滨	莲子青如许，秋潭碧几重。有须终作鲤，无角不成龙。诗骨通观峻，剑峰吐气浓。天庭掩芳草，倚立自茸茸。
病胃	[当代] 程滨	今晨初病胃，无日不伤心。又向人间去，如将梦境寻。春暄苏半背，高阁递轻阴。垂首看银甲，何时再鼓琴。
物欲	[当代] 程滨	物欲苍茫海，人心般若舟。霎时风惬意，终古浪吞愁。废橹黏珠蚌，危樯憩远鸥。飘摇能有分，掖缆百花洲。
悼悠悠	[当代] 程滨	悠悠成一梦，梦觉未期年。蹑足轻如幻，依人静似禅。深情到西陆，薄命遇南泉。剩有当时伴，平居默默然。
新居漏雨	[当代] 程滨	混迹三千界，栖身不二门。此心真不愧，大雨顿销魂。莫道家徒壁，平添屋漏痕。闻雷皆失箸，急戴望天盆。
留梦与明天四首 其四	[当代] 程滨	春至曾为殿，春归始占先。百花相送罢，一路自凄然。念我为花日，问心无愧年。如今零落尽，留梦与明天。
留梦与明天四首 其三	[当代] 程滨	终朝眠不得，只为欲安眠。黄卷成馀事，青门值万钱。含情思往事，留梦与明天。明日如今日，心知非去年。
留梦与明天四首 其二	[当代] 程滨	大梦幻中幻，人心玄复玄。诛心于暗室，留梦与明天。解带当风坐，曲肱听雨眠。何时小楼上，相对入新年。
留梦与明天四首 其一	[当代] 程滨	今宵不成寐，留梦与明天。明日仍留梦，斯人终未眠。辙中常有鲋，琴上岂无弦。不是醒醒者，因谁戚戚然。
拟古孤亭	[当代] 程滨	好梦依稀在，春愁容易深。此生休鼓瑟，一世共听琴。野径风初起，孤亭日欲沈。青衫两萧索，犹有未寒心。
梦觉	[当代] 程滨	梦中无限事，忍泪问皇天。海内多情客，人间待死年。三生心杳渺，一世病缠绵。梦觉闻妻呓，依然不可笺。
元日	[当代] 程滨	茫茫飞雪夜，殷殷雨花天。河岳本无事，江湖犹未眠。携愁观故我，扶病入新年。窗底诗囚老，一灯谁复燃。
拟古烹茶	[当代] 程滨	邂逅终无悔，飘零暂有涯。前尘浑是梦，宿命苦于茶。欲拨花前雾，时添杯底蛇。美人偷饮泪，怕作玉边瑕。
北疆八首 其八	[当代] 程滨	瞬息风云幻，游仙至此还。望中仍异域，何处是乡关。雨湿车前路，雪封身后山。明朝河上冻，梦里尚潺潺。
北疆八首 其七	[当代] 程滨	薄暮炊烟上，寒鸦林外徂。五牛皆入画，二水自成图。马上诗囊满，山中时序无。奇文与名画，终古不欺吾。
北疆八首 其六	[当代] 程滨	嬉犬农家宅，观鱼骆橐巅。红尘冰霰湿，白草劲风残。马踏山头雪，身登云外天。云天风雪上，一对碧湖仙。
北疆八首 其四	[当代] 程滨	鞍上行囊稳，朝辞白哈巴。四围山是雪，一路梦如花。蹄下冰泉碎，鬃旁落叶斜。吟鞭遥指处，图瓦起新家。
北疆八首 其五	[当代] 程滨	中秋胡地月，半日汉家閒。彩晕团云影，繁星压雪山。围炉烘白足，睡袋裹红颜。风物此间好，乡心终欲还。
北疆八首 其二	[当代] 程滨	世间称伯乐，难向此中求。信步容人拍，悲鸣向我抽。韵随蹄得得，气与路悠悠。千载吟鞍上，诗囊不肯收。
北疆八首 其三	[当代] 程滨	联鞚登秋岭，秋声在耳边。青山藏古墓，黄叶满层巅。牛饮林中水，马嘶村外烟。临崖看流水，水外是胡天。
北疆八首 其一	[当代] 程滨	车尘扬大漠，病体入边庭。白昼风将老，黄昏日不暝。睡穷千里路，溺湿一天星。回纥同行者，平明诵古经。
纷纭	[当代] 程滨	溽暑难终夜，高寒易绝群。动心仍有梦，遁世渐无闻。不落风中雨，孤飞天上云。明朝太缥缈，今日更纷纭。
润土	[当代] 程滨	雨馀闻润土，刹那到童年。虫影颓墙下，鸟声芳草间。青春三道影，长夏一槐烟。多少当时梦，零星付昨天。
车声	[当代] 程滨	笔落江淹处，鬓逢潘岳年。楼高无客到，被暖有猫眠。星浴银河里，窗临铁路前。车声天外尽，载梦向谁边。
枕上听心响	[当代] 程滨	时序春将换，人生病已深。当窗无月色，隔壁有琴音。磨损腰间骨，生疏枕上心。无端听一遍，永夜又沈吟。
抽骨	[当代] 程滨	窗外层层夜，窗前寂寂琴。已将花外咏，换作病中吟。抽去浑身骨，烧残一寸心。心烬随风散，寒云逐日深。
西藏八首 其八 大峡谷	[当代] 程滨	牛羊依静渚，峡谷漏长天。壁削三千尺，江流一两船。天公不作意，羞女半无缘。一屋临孤屿，何人正独眠。
西藏八首 其七 巴松错	[当代] 程滨	世外犹多梦，雨中常断魂。奇峰入烟霭，淡墨泼乾坤。一鸟鸣山满，繁花蘸水痕。已穷湖畔路，尽处是孤村。
西藏八首 其六 鲁朗林海	[当代] 程滨	有家皆傍水，无路不逢山。天净云皆冱，原高气自孱。树低牛可仰，草盛彘多閒。鲁朗林如海，乘桴不欲还。
西藏八首 其五 大柏树	[当代] 程滨	松下遇童子，言松千岁长。遥闻汉天子，群礼古蕃王。几度青山老，频年墨客狂。亭中博弈者，自谓是羲皇。
西藏八首 其四 纳木错之二	[当代] 程滨	戴月登峰黑，披云见日红。山颠人寂寞，沙畔影朦胧。为汝狂奔下，留余剧痛中。湖山回首处，吸海两垂虹。
西藏八首 其三 纳木错之一	[当代] 程滨	雪域浑无界，圣湖当有灵。病躯眠布帐，跣足弄沙汀。夜浪风将怒，暮云天欲暝。湖边惟剩我，为你看星星。
西藏八首 其二 六世达赖	[当代] 程滨	魔女缘心起，梵宫徒镇之。浮屠无圣骨，白雪泄蛾眉。佛火燃心焰，明妃幻妙姬。长行千里者，膜拜为阿谁。
黄昏南开大学图书馆前作	[当代] 程滨	照影弯环水，窥人寂寞林。三秋眠食地，一片圣贤心。此日魂俱冷，当时梦最深。梦乡重到处，醒眼湿青襟。
春日燕园遛鸟	[当代] 程滨	萧斋人病久，门外已春萌。暖日熏寒骨，微波漾世情。海棠花下立，杨柳叶中行。柳影花阴外，鸣禽鸣复鸣。
西藏八首 其一 综述	[当代] 程滨	浮云如太古，流水似无源。命定三生石，经飘五色幡。牦牛时卧道，野马不知辕。千载常如此，人生只自繁。
酒后二首 其二	[当代] 程滨	半生多悲慨，悲久不为悲。万念撕吾梦，百凶成我诗。缠绵情伐性，放浪酒浮池。一芥轻舟上，茫茫何所之。
秋怀二首 其一	[当代] 程滨	一夜潇潇雨，人间满落花。秋方侵枕上，春已到天涯。久病何清瘦，深情只梦华。经年失眠处，晓色映窗纱。
秋怀二首 其二	[当代] 程滨	三十已云老，壮心寸也无。永怀成寂寞，久病转清癯。云外秋天阔，雨中春色徂。馀生惟一事，红泪洒氍毹。
木兰从军	[当代] 程坚甫	易弁从征世所难，纵然生女勿悲酸。只今关外风云急，红粉何人继木兰。
新春闲咏（七首选一）	[当代] 程坚甫	竹木成阴共一堤，堤边野老乐幽栖。为怜点滴皆春色，未忍呼童扫燕泥。
中秋月下吟（二首选一）	[当代] 程坚甫	月中搔首独徘徊，犬吠频闻客不来。好是山妻煨芋熟，绿华香溢碧磁杯。
春夜抒怀二首 其二	[当代] 程坚甫	呕尽心肝不自知，挑灯写稿夜眠迟。今春燕子浑无赖，飞入西山半叟诗。
闲写二绝句（选一）	[当代] 程坚甫	秋光倏又到林泉，无事方知日似年。手拨泥沙写诗稿，村童争笑老翁颠！
鼠	[当代] 程坚甫	穿墉谁谓鼠无牙？与鼠如今共一家。敲案未能惊鼠去，空令惊落好灯花。
夜雨	[当代] 程坚甫	晚稼由来防夜雨，只今夜雨奈天何！痴翁渐觉吟情淡，南亩西畴系念多。
春夜抒怀二首 其一	[当代] 程坚甫	酌茗归来夜未央，孤眠不用怨更长。春风吹入维摩榻，便是无花梦亦香。
暮冬随笔 其七	[当代] 程坚甫	贫病交侵记麦秋，不惟脚肿面犹浮。死生已悟彭殇妄，饥饱宁关丰歉收！局外观棋还守默，椟中藏玉肯求售？扁竿挑菜入城市，且为茶香尽一瓯。
暮冬随笔 其十	[当代] 程坚甫	一枕黄粱梦境虚，藜羹肉食味何如？有情山水容吾老，无赖光阴促岁除。夕照苍茫常久立，冬耕响应敢闲居？桃符爆竹皆微物，却累荆妻罄积储。
昨卖鸡与邻家顷复飞回璧返后感成一律	[当代] 程坚甫	玉汝于成几费神，出售应谅主人贫。隔邻索价姑从贱，溢槛飞回岂厌新？濒死未为登俎物，超生犹望系铃人。痴翁抚事增惆怅，异类非亲竟似亲！
村居寄友	[当代] 程坚甫	借得山林好遁身，清高长愿竹为邻。不忘吟饮朝还暮，饱历炎凉冬又春。诗检也知才力弱，友交难得性情真。江天漠漠多鳞羽，两字平安慰故人。
寄怀	[当代] 程坚甫	自笑狂如马脱缰，斗诗赌酒兴弥长。箧中检出无完褐，梦里吟成有断章。听尽莺鸣余发亩，留些鸡食合分粮。蹉跎抱卷空山老，何似黄花晚节香？
偶成寄熙甫翁	[当代] 程坚甫	蚊雷聚响震三台，多少吟情被折摧？满架诗书垂老别，一天风雨突如来。惊摇山上陈抟梦，唤起江南庾信哀。半叟嗜花狂似昔，月明夜夜踏歌回。
湖畔归来老妻正在晨炊因景生情率成一律	[当代] 程坚甫	侥幸寒厨薄有烟，座无宾客更无毡。居常温饱知何日，卖尽痴呆又一年。富倘能求犹未晚，磨而不磷岂非坚。明朝依旧谈诗去，倚杖城南老树前。
戏赠尔杰君	[当代] 程坚甫	脱离教席一身轻，世道艰难恃杖行。尚有荆钗当护士，岂无酒食馔先生。宁园泥上留鸿迹，协会场中听凤鸣。且喜楼边多夏木，鸟声时杂读书声。
病足弥周未愈床上感吟	[当代] 程坚甫	迢迢一日似三秋，跬步难行况远游。床笫有缘留我住，丹砂无效使人愁。临深履薄情犹在，趋热追凉念已休。自抚于思还自笑，今吾何异老监囚。
闲吟	[当代] 程坚甫	蛰居慵复写文章，袜线为才况不长。逆水行船徒费力，卖花人过且偷香。多言取辱毫无益，积愤能消心自凉。天下苍生皆赤子，南熏何以不加强。
赠伍云波二首 其二	[当代] 程坚甫	音尘久矣隔芳馨，何幸飞觞共一庭。顷刻之欢须要尽，百年如梦不难醒。羡君大有儿孙乐，愧我徒增犬马龄。海外亲朋若相问，西山老屋抱残经。
作者自	[当代] 程坚甫	更无王翰愿为邻，老少情投总有因。可语诗词惟此女，能称风雅又何人。嗟予未识儿孙乐，看你奚殊骨肉亲。闻说高飞犹有待，纵然失意莫伤神。
赠伍云波二首 其一	[当代] 程坚甫	香满湖滨酒宴开，仁风吹我上楼来。喜逢席上丰腴馔，且斗樽前潋滟杯。世味饱尝狂士老，乡音无改故人回。异乡筮得宜家室，桂馥兰芳次第栽。
躬耕有感	[当代] 程坚甫	躬耕真个悔归迟，半世羁游厌路歧。南郭先生能食禄，西山半叟但吟诗。不妨晨起随鸡唤，无复宵行动犬疑。疾苦未除惟有咳，那将残喘付庸医。
寄闲情	[当代] 程坚甫	问年已过七旬关，诗债累累尚待还。敢谓臣心常似水，不忘友约是看山。居邻药肆羞言病，老在农村许放闲。我有文章无处写，付他禽鸟语林间。
春日寄怀	[当代] 程坚甫	山翁闲自检生平，大似猖狂阮步兵。百醉不嫌村酒味，一贫方识世人情。有家真悔归来晚，无子便宜负担轻。老卧山林应自足，春愁虽迫未成城。
春日有感	[当代] 程坚甫	世味年来已遍尝，偶然呕出变文章。鬓丝将秃难藏老，袜线为才恨不长。咄咄人谁识殷浩，期期我欲学周昌。眼前正是春光好，花木何曾尽向阳。
拾遗寄朗轩二首 其一	[当代] 程坚甫	村前村后景清幽，芳草丛中伴豕游。亦步亦趋关得失，取劳取值适应求。虽无盥手蔷薇蓄，未免撄怀黍稻收。寄语行人休掩鼻，请将肥瘠看田畴。
拾遗寄朗轩二首 其二	[当代] 程坚甫	老去犹争一息存，未妨营役博瓮飧。守株以待应无兔，执畚相随尚有豚。予取予携心未懈，乍行乍止日将昏。此时逐臭求温饱，半世儒冠不要论。
迩来自觉狂甚写诗自遣	[当代] 程坚甫	频年书剑走江湖，白发归来马亦瘏。好梦难成休恨枕，余生有几且提壶。酒逢佳品心先醉，诗入中年胆变粗。海内亲朋应谅我，莫将故态笑狂奴。
初冬有怀云超	[当代] 程坚甫	早向江湖扑一空，晚收犹祝砚田丰。已邀俗眼无多白，惟恨衰颜不再红。七十光阴如过客，两般风雅属山翁。故人遥在天之末，未必无缄可寄鸿。
七十寄怀	[当代] 程坚甫	林泉卧久已成翁，策杖游春意已慵。索解最嫌人问字，逃名偏有客寻踪。漫云七十从心欲，未免三分带病容。伯道无儿还有寿，相逢休更祝华封。
无聊中戏成一律	[当代] 程坚甫	愿同山水结芳邻，清福能消亦夙因。寻醉欲瞒黄脸妇，游春忘是白头人。食无兼味那云饱，诗有微名未当真。但得一壶春茗在，世间犹有葛天民。
有感	[当代] 程坚甫	世情非幻亦非真，判断全凭观察人。漫说落花无结果，谁知夺主有喧宾。清高反是求名易，饱饫应嫌请宴频。为问恒河沙几许，不妨韫椟视如珍。
晚步芳园感赋	[当代] 程坚甫	最是荒园寓目难，依稀独见竹平安。指天毕竟椒非辣，铺地曾无锦可观。莫将胶粘西日落，偶来杖倚北风寒。呕诗岂有惊人句，且博情怀暂一宽。
春宵听雨感	[当代] 程坚甫	看花卧酒已无心，诗恐非时亦少吟。自向长宵寻短梦，谁云一刻值千金。山林兴味随年减，朋友音书付水沉。健饭未能眠尚稳，静听帘外雨愔愔。
寄怀二首 其一	[当代] 程坚甫	桑榆暮矣复何求，与世将如风马牛。惊梦恰嫌今夜雨，畏寒犹似去年秋。誊诗有稿存箱底，买酒无钱挂杖头。几日入城心意懒，闲寻野渡看横舟。
寄怀二首 其二	[当代] 程坚甫	村前小立独扶筇，临水登山意已慵。风急欲催帆影转，日斜未减市声浓。向阳好学葵遮足，应世难言竹在胸。满眼布衣耕陇首，人间久矣卧无龙。
半夜遣怀	[当代] 程坚甫	浮云尽日暗长空，不见南来海上鸿。飞洒有窗关宿雨，呼啸无笔绘狂风。即今影卧孤灯下，何异身投逆旅中。我比三闾更多事，夜深呵壁问苍穹。
忆亡兄	[当代] 程坚甫	宿草荒烟掩墓门，可堪回首望平原。他生或作联花萼，当日曾同咬菜根。名并高山犹可仰，诗求零稿已无存。宵来一副辛酸泪，洒落绳床被不温。
偶成寄熙甫翁	[当代] 程坚甫	蚊雷聚响震三台，多少吟情被折摧。满架诗书垂老别，一天风雨突如来。惊摇山上陈抟梦，唤起江南庾信哀。半叟嗜花狂似昔，月明夜夜踏歌回。
早春寄怀	[当代] 程坚甫	桃符换映几人家，满眼芳菲竞岁华。正好炰羔陪柏酒，未妨偕鹤守梅花。廿年事往难回首，一笑唇开有剩牙。六十七年林下叟，诗情犹在尽堪夸。
作者自嗜吟自嘲	[当代] 程坚甫	写尽桃花几叠笺，春来诗思更缠绵。艳香昔慕王疑雨，通俗今师白乐天。红粉怜才成隔世，金丹换骨又何年。吟髭多为推敲断，秋夜灯前与枕边。
白头有感	[当代] 程坚甫	暮阴抱瓮力难胜，虱处农村最下层。黄脸不嫌操臼妇，白头犹守读书灯。敢将吟咏追耆宿，未免饥寒累友朋。半世驰驱了无益，空令镜里鬓丝增。
茗后偶成	[当代] 程坚甫	嗜茗谁云老不宜，一杯在手易成诗。虚惊巢覆无完卵，恰好茶名有寿眉。市井寄踪毋亦俗，文章写意岂求知。浮生渐与世情淡，不即何妨更不离。
侄女自阳春宁家感慨之余率成一律	[当代] 程坚甫	长途殊苦汝奔波，衰落其如家运何。且喜门庭犹可认，须知骨肉已无多。天乎虽大心还狭，叔也无成发已皤。比似春来梁上燕，不能忘是旧巢窝。
早秋有寄	[当代] 程坚甫	谁谓歧途多易迷，飞鸿踪迹遍东西。十年空惹一头雪，独坐惭看双脚泥。信是灌畦难学圃，何妨徙宅亦忘妻。早秋已用伤摇落，杨柳依然绿满堤。
夜雨感吟	[当代] 程坚甫	窗外芭蕉叶欲残，挑灯听雨夜漫漫。万重愁绪肠千结，六十年华指一弹。肯向参苓求缓死，尚劳朋旧劝加餐。人间风雨消磨尽，剩有吟诗兴未阑。
戏赠柴镰	[当代] 程坚甫	割鸡割肉两无关，渐被尘埃掩旧颜。今日偶然翻眼底，当年曾不去腰间。锋芒易挫终成钝，草莽难除且退闲。延濑歌残人亦老，岂宜携手再登山。
晚望村南遥山感吟	[当代] 程坚甫	雨余云散见遥峰，抹翠如妆晚尚浓。此日供人舒望眼，当年劳我插行踪。寒溪有影留残月，怪石无言对古松。寄语山中麋鹿友，樵夫别后已龙钟。
暮冬随笔（二十首选五首） 其五	[当代] 程坚甫	才了农忙冬亦终，蒸藜煨芋味无穷。十年足遍江湖客，一变身为田舍翁。饯腊讵嫌村酒薄，赠诗犹爱野花红。山妻老去寒衣少，有桶犹堪避冽风。
暮冬随笔（二十首选五首） 其四	[当代] 程坚甫	暮年身世百无聊，俯仰微吟寄慨遥。瓦釜雷鸣佣复羡，酒帘风软喜相招。一蓑细雨朝巡陇，半里斜阳晚过桥。抱瓮去来瓜又熟，江湖回首梦痕消。
暮冬随笔（二十首选五首） 其一	[当代] 程坚甫	半世家贫累老妻，父书徒读愧修齐。忘机友欲盟鸥鹭，争食吾宁与鹜鸡。兵马纵横闲看弈，江天俯仰独扶犁。眼前一幅萧条画，十里平芜夕照低。
暮冬随笔（二十首选五首） 其二	[当代] 程坚甫	背山面水野人居，黄叶飘残竹木疏。策杖寻梅村以外，脱衣换酒岁之余。食贫有粥宁希肉，忆友无诗不寄书。留得寒畦三五亩，岂宜赪尾叹鲂鱼。
暮冬随笔（二十首选五首） 其三	[当代] 程坚甫	贫病交侵记麦秋，不惟脚肿面犹浮。死生已悟彭殇妄，饥饱宁关丰歉收。局外观棋还守默，椟中藏玉肯求售。扁竿挑菜入城市，且为茶香尽一瓯。
岁暮寄怀二首 其二	[当代] 程坚甫	便填沟壑亦何伤，莫向黄昏叹夕阳。品茗渐于杯有味，吟梅终觉句难香。宵来梦短因年老，冬至农闲觉日长。戒口未能删绮语，琅琅对客读西厢。
岁暮寄怀二首 其一	[当代] 程坚甫	年来无复慕金台，未必燕昭爱散材。千里烟尘归老圃，一冬愁绪属寒梅。心机密密将诗织，眉锁重重借酒开。早晚未妨鸦雀噪，凭他催唤好春回。
林翁牧牛二首 其二	[当代] 程坚甫	饮水何论上下流，西风黄叶晚飕飕。迩来瑟缩应如猬，便借琴弹莫对牛。残齿料随呼喝尽，一绳长系梦魂忧。高低归踏斜阳路，谁念翁衰腰脚浮。
林翁牧牛二首 其一	[当代] 程坚甫	桃林花落又逢秋，近水遥山眼底收。败笠只应飞作蝶，教鞭谁料用于牛。黄泥坂上无游屐，红蓼滩前有系舟。田野何如城市好，试将此语问巢由。
赠内人	[当代] 程坚甫	柴门不闭北风寒，桶可容身可暂安。嗟尔何尝贪逸乐，遇人不免感艰难。樵苏仆仆穿晨径，藜藿粗粗了晚餐。镜匣无颜膏沐少，管教蓬首似鸠盘。
自嘲	[当代] 程坚甫	漫天阴雨酿新寒，半叟依然褐不完。往事如烟难摭拾，余生似竹尚平安。偶成诗画惭摩诘，倘着袈裟是懒残。皮相俗流应笑我，学农仍未脱儒酸。
客归乡居	[当代] 程坚甫	千里轻舟载石归，青云敢恨历阶微。客囊似水贫难掩，妇面如霜笑更稀。落叶九秋人共悴，绕枝三匝鹊奚依。自怜卒岁无完褐，何况黄金带十围。
赠汤褒公	[当代] 程坚甫	西园佳处象田家，偷得些闲坐吃茶。笑我劳形真似草，怜君妙舌欲翻花。姓名未说先惊座，诗句能奇便掩瑕。天恐三台风雅绝，却容吾辈学涂鸦。
岳武穆	[当代] 程坚甫	几时还我好河山，顾此头颅莫等闲。二圣誓迎湔耻辱，十年转战历危艰。偏安有意和戎去，奏凯无歌奉诏还。竟使西湖驴背客，雄心消尽酒杯间。
懊恼词	[当代] 程坚甫	一水盈盈欲语难，伊人竟当画图看。脸含薄怒偏增媚，腰觉微丰未碍胖。错嫁终怜卿薄命，相思徒苦我无端。来生愿化频伽去，指海为盟莫要寒。
断肠词	[当代] 程坚甫	四十年间堕劫尘，难将后果问前因。无多涕泗酬亡者，留得形骸作恨人。胶不续肠拚尽断，珠经离掌倍堪珍。破藤箱子遗衣在，偶一回看一怆神。
惆怅词	[当代] 程坚甫	三生未了是情痴，心畔闲愁渐上眉。地老天荒犹有恨，月圆花好又何时。珠将解赠休还泪，叶倘通媒易得诗。今夜料应眠不得，怪他残漏故迟迟。
痴翁说梦（二首选一）	[当代] 程坚甫	三生无果亦无因，与世浮沉过八旬。刺眼才惊风俗薄，扪胸犹喜性情真。底须沽酒忧明日，聊复裁诗赠故人。随造而来乘化去，不知何物是吾身。
春宵怀人耿不成寐以诗寄慨（二首选一）	[当代] 程坚甫	凭残灯影纸窗前，远念天涯意黯然。长为友声牵我恨，非关春色恼人眠。几时圆月逢三五？顷刻浮云变万千。诗酒琴棋俱冷落，可堪回首话当年！
早春抒吟怀（十首选一）	[当代] 程坚甫	岂是名花厌白头？春光曾不到山陬。拥衾听雨难寻梦，沽酒消寒只益愁。几度肠回如转辘，何时胸豁似虚舟？检书看剑都无谓，空惹残宵烛泪流。
邝熙甫先生于六月上旬逝世赋诗挽之（四首选一）	[当代] 程坚甫	文章知己最难求，寒士常贻笔墨羞。刮垢知公殊俗眼，论诗许我出人头。未遑接席亲光霁，且喜吟笺密唱酬。莫说登龙偿夙愿，回车从此恸西州。
奉怀四首再呈熙甫翁（选一）	[当代] 程坚甫	江山劫后恨重重，泪湿铜驼背上峰。游艺生平惟恃笔，缓行里许未须筇。匡时媚世皆无术，息影埋名别有衷。我辈精神相感应，宁争机会一朝逢？
苦吟寄道旋	[当代] 程坚甫	斗室徘徊诗未成，喃喃语细不闻声。推敲未觉旁人笑，工拙先由自己评。半夜抽毫灯欲烬，几回搔首帽将倾。此时情况君知否？词客原非浪得名！
树下感吟	[当代] 程坚甫	独怜田野景清幽，茂树盘桓羡牧牛。岁月骎驰难免老，江山摇落易悲秋。功名奚似杯中物，今昔徒嗟镜里头。惭愧风流白居易，犹教小玉唱伊州。
闲居有感（二首选一）	[当代] 程坚甫	读书未可慰平生，失意徒令世俗轻。耕砚迄今无稔岁，作诗垂老有虚名。亲朋契阔知谁在，岁月蹉跎更自惊。买得一壶何处醉？绿杨留我最多情。
看花感吟	[当代] 程坚甫	江山一览焕然新，岁月频催春复春。壮不如人遑待老，富无求处且安贫。只宜友视杯中物，未必儒为席上珍。策杖也随蝴蝶后，看花那肯负芳辰。
有怀周燕五	[当代] 程坚甫	隔水偏能断羽鳞，文缘再续竟无因。那从末俗求知己，却为凉风忆故人。老我形骸犹放浪，知公才调最清新。山城风雨鸡鸣夜，剪烛论诗迹已陈。
闲写（四首选一）	[当代] 程坚甫	寄栖聊胜鹊无枝，醉亦无妨醒亦宜。酒罄恰逢人问字，灯明似劝我吟诗。延龄敢望回春药？惜目慵看将败棋。信是西山泉石好，卜居何必问耆龟。
郊行	[当代] 程坚甫	郊原四望草萋萋，耳畔莺声似学啼。有意春光随左右，无情流水自东西。寻芳昔日狂于蝶，遣兴何时醉似泥？且喜高楼香茗熟，杖藜扶我上危梯。
花下感吟（二首选一）	[当代] 程坚甫	独立苍茫泪湿衣，看花回首故人稀。悲欢不尽因离合，今昨何能定是非？只恐梅香彰窦臭，岂宜燕瘦妒环肥？余生尚作江湖梦，寄到当归不肯归。
谢墨菡君惠诗	[当代] 傅义	开帘对苍昊，延月入房栊。书画皆陪客，庖樽我作东。联欢浮大白，祝嘏惠清风。还忆金陵日，江山指顾中。
夏夜二首 其二	[当代] 傅义	炎嚣两相逼，待月上东山。不速来君子，微醺却小蛮。嫌臞蚊自去，爱静竹同闲。徐浴清辉里，安知夜已阑。
夏夜二首 其一	[当代] 傅义	清霄爱光满，灭烛步中庭。柳浪沾衣润，荷风逐踵馨。静中还叩寂，佳处未通灵。何若听天籁，任他泠露零。
登白鹭村古绣楼	[当代] 傅义	岂欲誇针巧，消閒远俗埃。关雎诚窈窕，孔雀莫徘徊。香艳嫦娥树，悲欢优孟台。凭轩恢秀眼，应亦得悠哉。
夏夜步友人韵	[当代] 傅义	宵深醒复睡，清影侍疏栊。何若浓浓荫，捎来悄悄风。黑甜贪不足，虹彩梦全空。冰簟绳床上，酣然太古中。
蜀口见鸬鹚	[当代] 傅义	多年成契阔，何乃忽相逢。嘴眼怜俱锐，咽喉苦不通。世尽趋新技，君犹尚古风。江湖诚富丽，只是乐渔翁。
上巳清明同日	[当代] 傅义	正值游春节，偏逢扫墓辰。黄鹂音自好，白堕酒空醇。眼眩花盈野，魂迷路失津。蘋蘩勤采撷，奉献与何人。
游麻岛樟树林	[当代] 傅义	过却黄泥路，游周碧屿林。扶持劳畏友，行止谢清阴。徐抚千龄树，深嵌一寸心。怜他逾巨劫，伟立益森森。
东遨兄开博用予游网韵赋诗为志迭韵以贺	[当代] 傅义	木石凭虚构，堂皇人境庐。气倾陶谢裔，香溢芰荷裾。湖海怜何窄，才情羡有馀。欣然思走访，杯酒定迎予。
游网	[当代] 傅义	独坐微机畔，环游博客庐。网罗新旧雨，电讯起居余。闻琴欣驻足，顾影惜分裾。还约兰亭禊，流觞勿忘予。
曝日	[当代] 傅义	南檐闲曝日，暖溢黑甜乡。白发虽犹是，红颜不待妆。忽闻雷震震，顿觉眼茫茫。起止彷徨际，西崦艳夕阳。
暴雨	[当代] 傅义	蓦地顽云起，阴阳一霎殊。巨盆倾聚宝，重炮响连珠。骥渴奔休急，鱼枯困已苏。江山经大洗，好绘霁朝图。
难老泉声百期大庆	[当代] 傅义	中华本诗国，骚雅日增多。幸有车和斗，遍罗泉与阿。烦劳持玉尺，剔抉出金科。清音长汩汩，振袂共婆娑。
苦雨	[当代] 傅义	胡屡虐吾民，苍天何不仁！西疆方亢旱，南国复湮沦。泛泛愁为鳖，茫茫苦失津。淋漓犹未已，入耳若闻呻。
丰城诗会得间延诸友茗谈	[当代] 傅义	薄治卢仝碗，聊充北海樽。引经惭季友，下榻藉陈蕃。雨霁春风暖，情融夙好敦。明朝埋剑处，酹酒吊馀痕。
汝启梅岗绿烟来访晓南在座议以几上生香蕉为题约同赋	[当代] 傅义	南薰善陶冶，色泽泛金光。海纳洪涛气，诗凝白雪肠。清香浮敝几，丰采美炎方。正当强盛日，休云已老苍。
苏痕惠贻咏松诗次韵答之	[当代] 傅义	峭立华胥里，昂昂上挺天。宁偕山鬼语，不被野风牵。荣落观桃李，沧桑历岁年。寒涛呼啸夜，相约学参禅。
己丑初雪	[当代] 傅义	天意纷难诉，横行不守经。遂令姑射子，玉貌遽先零。重压三秋菊，全淹九宇星。壅门欲高卧，鸦噪未能宁。
遣兴	[当代] 傅义	老矣无他事，悠然读我书。渐于世情远，未与古人疏。跃羡茅檐雀，幽怜月窟蜍。静观皆自得，日月任居诸。
夏扇	[当代] 傅义	幸遇文明世，空调运正隆。不须尚摇手，便有自来风。人向高新进，君应坎壈终。言何悬磬日，消暑立微功。
桂院	[当代] 傅义	见汝如登月，移栽小院中。曾经熬酷暑，更是爱秋风。却枝无复折，吴斧莫仍逢。亦有攀留兴，天香慰寸衷。
一得咏菊秋痕步和予亦赓之	[当代] 傅义	原无适俗韵，风霜秋与清。直腰真不折，白眼未须横。世非尊高隐，君岂窃虚名。可许邀云鹤，同为物外盟。
苦热	[当代] 傅义	赤帝无监督，孤行大逞威。横枷衰老脚，虐夺葛罗衣。吸露蝉欢噪，潜林鸟怯飞。金风匿何处？为底久相违！
懒趣追和放翁	[当代] 傅义	三径任荒荆，闲居懒性成。云霞诚艳艳，岁月自平平。高枕消长日，醉魂遨太清。爱贪此中趣，妙理未须明。
立夏邀诸友小饮雪樵未至而诗至依韵酬之	[当代] 傅义	迎得清和候，衔杯共送寒。阳春如尚在，芳范见还难。注海青罗带，临霄白玉盘。晨昏互娱悦，大胜九还丹。
游故宫	[当代] 傅义	短褐登金阙，今殊草莽臣。径趋太和殿，不折自由身。正统传承古，当途粉饰新。诤言虽欲进，玉几寂无人。
游后海有怀	[当代] 傅义	不识春风面，仍来后海游。凌波仙子渺，出岫白云悠。室迩人何远，声飞影不留。青青芳苑柳，袅袅乱吟眸。
国际雕塑公园见梅盛开	[当代] 傅义	为看雕塑去，忽睹盛装梅。驿使无须寄，京城已自开。不偕高士隐，却召美人来。艳艳华光里，谁为掞锦才。
冬夜园中独步次韵和邱登成	[当代] 傅义	为爱蟾光好，禁当朔气严。虽无仙鹤氅，尚有厚毛衫。木叶皆已脱，庭莎不忍芟。天心怜弱势，鸩鸟莫工谗。
腊初怀晦窗青凤兼寄金水南徐树	[当代] 傅义	风霜催岁腊，云树起相思。天远诗情近，年高笔力衰。早梅应又发，小雪已先滋。永忆寒空里，磬笙交响时。
上网吧	[当代] 傅义	客里消闲法，将身上网吧。不犹贤博弈，也算卧烟霞。涉猎图书府，晤言亲友家。免遭夫子骂，尚必思无邪。
窗下曝日	[当代] 傅义	窗设玻璃好，遮风不隔光。殷勤怜老伴，呼唤曝朝阳。送暖诚堪爱，嘘寒未敢忘。京尘无隙入，九陌恣飞扬。
天坛观感	[当代] 傅义	昊天谁复祭，坛坫一如新。星象空垂警，舆情不足论。江山曾几劫，松柏自千春。圣上擎香处，纷纭尽小民。
京华访居庸诸友	[当代] 傅义	皓首秋风客，经年得得来。重逢欢促膝，聚饮怯深杯。网络乾坤大，吟哦胸胆开。古人俱已矣，入眼正多才。
窗下桂花盛开	[当代] 傅义	幸脱吴刚斧，竟冲寒牖开。素娥应艳羡，老子得亲陪。烂漫浑无忌，清狂小有才。剧怜折枝手，辛苦月中来。
有感	[当代] 傅义	仙掌瀼瀼露，沁心诃易晞！风云多骤变，鸥鹭亦分飞。荆俗糊涂过，桃源想望稀。黄花坚旧约，相赏不相违。
残月	[当代] 傅义	残月如初月，何分上下弦？团圆皆有待，爱恋独无偏？不夺群星灿，宁争白日先？天心休问讯，懵懂尽馀年。
悼枯树	[当代] 傅义	挺拔乾坤际，斗争冰雪中。折枝崩冻土，引领盼晴虹。物我谁真与，云泥自不同。哀哉栋梁具，朽骨吊悲风。
戊子端午次登成韵	[当代] 傅义	吊屈休重赋，鹃魂不忍招。牢愁睛岂瞑，求索路何遥。旗鼓冲波竞，风云振笔描。哀哀废墟下，兰蕙遽成萧。
午梦	[当代] 傅义	白日飞升际，三清路不遥。足排青琐入，手把碧云招。复返西周去，为从姬旦邀。那知成朽木，竟是不堪雕。
炉边閒咏十首（续） 其十 封路	[当代] 傅义	遑论愁行旅，出门犹大艰。川原严冻结，步履慎蹒跚。遵陆豺当道，腾天虎守关。嗟嗟众游子，桑梓几时还！
炉边閒咏十首（续） 其九 折枝	[当代] 傅义	沃若窗前树，繁荣无夏冬。连宵苦冰雪，伟干变龙钟。断臂君何罪，残民孰可容。曦轮生四角，行视强支邛。
炉边閒咏十首（续） 其八 对雪	[当代] 傅义	连朝天欲雪，但见雨霏霏。若未檐珠缀，真疑柳絮飞。年丰欣有瑞，岁暮恤无衣。勿堵平安路，春温早放归。
炉边閒咏十首（续） 其六 惊雁	[当代] 傅义	空际惊心唳，更深竟亦来。岂怜予寂寞，独劳尔徘徊。芦没潮涛急，风狂星斗摧。潇湘曾至否，或可觅莓苔。
炉边閒咏十首（续） 其七 听雨	[当代] 傅义	朔风何栗烈，驱雨撼窗来。岂是甘霖降，应将旱魃摧。天心殊叵测，人意每相乖。安得宁吾耳，清泠靖俗埃。
炉边閒咏十首（续） 其五 赏枫	[当代] 傅义	开门来喜气，几树未凋枫。奋发艰难际，抗争运命中。不甘听霜虐，竟欲夺春工。桃杏今何似，宁堪试比红？
炉边閒咏十首（续） 其四 字纸	[当代] 傅义	童稚依王父，行皆杖履随。泥涂怜已溷，指示拾无遗。果饵横陈日，游观小憩时。飘零谁顾汝，忆旧只嗟咨。
炉边閒咏十首（续） 其三 旧书	[当代] 傅义	满纸焦黄甚，焚坑汝独遗。摩挲怜旧梦，懵懂过儿时。论孟今犹记，渊泓尚未窥。皤然成老耄，何以谢恩师。
炉边閒咏十首（续） 其一 秃笔	[当代] 傅义	塾中初习字，挥墨乱翻江。屡变三花脸，时睃百叶窗。可怜毛疑秃，失笑气难降。思觅还童术，嬉游吾旧邦。
炉边閒咏十首（续） 其二 电灯	[当代] 傅义	灿然辉四壁，顾我乱涂鸦。书辨蝇头字，香分雀舌茶。悲非流热泪，喜不结幽花。却笑窗前月，空临士子家。
香蕉	[当代] 傅义	炎方缺凉气，原在此中藏。恃汝能消暑，撩人亟润肠。浑身无媚骨，常物有馀芳。南海椰风岸，佳珍欲遍尝。
鲜枣	[当代] 傅义	忆昔女媭家，繁枝缀小花。须臾见青果，胡乱点朱砂。悲思驾云鹤，空涂泼墨鸦。安期无复在，谁赐巨如瓜。
柑橘	[当代] 傅义	纤手呈嘉橘，红光似酒酣。不言曾共苦，只欲永分甘。涸辙泥成蜜，閒身宅似庵。采归鲜果至，喜色又盈篮。
绢花	[当代] 傅义	惟尔颜色好，年年总乐观。多情依左右，无意傲罗纨。火盛不趋热，风嚣岂畏寒。莫分朱与紫，朝夕且相安。
炉边閒咏围炉	[当代] 傅义	空调悬不用，取暖复围炉。物欲追新款，心思返故吾。固穷矜曩日，识苦悯诸雏。且喜斜晖好，悠游载酒壶。
江南喜晤李静凤	[当代] 傅义	相知吟苑内，电键继涛笺。久抱三生愿，终成一面缘。春花妍瘦颊，秋水漾晴川。促膝江南会，清风拂锦筵。
偕红叶游世界花卉大公园	[当代] 傅义	偕入众香国，群芳烂漫春。纵观眼缭乱，直觉物华新。莞尔凡尘客，居然阆苑人。宁还吾本色，一揖谢花神。
访王燕是务斋	[当代] 傅义	车辙纷繁地，寻来是务斋。居然绝尘俗，竟若远槐街。邺架图书满，郇厨酒馔佳。兴豪频呼取，乐与众宾偕。
耒阳吊杜甫墓	[当代] 傅义	遗榇旋桑梓，空坟尚可寻。风云悲在昔，林苑颂当今。谁信湖湘土，能埋稷契心。光芒长万丈，岂独是歌吟。
纳凉	[当代] 傅义	纳凉何处去，绿树有清阴。白石供栖影，黄鹂献好音。不妨三宿地，暂息五湖心。静极恬然睡，泯泯忘古今。
九日登校园小山	[当代] 傅义	相唤登高去，无名一小山。不须心惴惴，尽可步姗姗。爱酒犹谁送，吟诗且自宽。举头看飞鸟，潇洒白云端。
飞禽六首 其六 海燕	[当代] 傅义	择处悬崖际，牵丝盘作窠。旷观瀛海浪，大和雨风歌。不倚雕梁贵，尤嗤舞宴多。差池逞姿媚，安得与同科。
飞禽六首 其四 鸿	[当代] 傅义	遵陆淩空起，翩然俯五洲。不同燕雀伍，宁为稻粱谋。塞北怜孤节。江南爱劲秋。春波惊照影，别是一风流。
飞禽六首 其五 鸽	[当代] 傅义	远出方舟去，飞衔橄榄枝。遂开新世界，应立大丰碑。信使千金诺，佳音万众期。和平有徵象，翔舞蔽空时。
飞禽六首 其三 雕	[当代] 傅义	有待扶摇力，图南笑巨鹏。素同鹰易趣，耻与犬为朋。独立峰千仞，高冲雾百层。自由天赋予，何畏大汗矰。
飞禽六首 其一 凤	[当代] 傅义	嗟汝何时至，深情负素王。空闻丽仪象，妄说示祯祥。拭目丹山远，行歌楚士狂。河清如可俟，当亦副群望。
飞禽六首 其二 鹤	[当代] 傅义	闲步周文沼，游乘卫懿轩。曾凭毛羽洁，犹得隐沦尊。魏阙耽迷梦，沧洲失乐园。何如复高蹈，归侣北山猿。
停电举烛读书	[当代] 傅义	烛光一如豆，静守到深更。焰媲红花美，身同白玉莹。好游偕访古，伴读剧怜卿。仿佛青春梦，云天大放晴。
欲雪未雪戏作	[当代] 傅义	叆叇天方瞆，踌躇令不严。藐姑匿无影，青女不开帘。妄作瑶台梦，难尝王母甜。看吾呵冻指，笔斗朔风尖。
秋兴	[当代] 傅义	漫说金风厉，惟将败叶除。娱眸贻稚菊，可口贡鲜鲈。食足枵肠饱，气清倦体舒。吟虫亦良友，伴我读残书。
登梦山	[当代] 傅义	春上梦山头，聊为寻梦游。履危心惴惴，怀古兴悠悠。日暖鹃花艳，风清竹径幽。酬神惟一语，温饱已无忧。
闲居杂咏（再续七首） 其七 来客	[当代] 傅义	故交半零落，谁忽叩柴扃。枉顾皆青眼，肯来非白丁。谈诗心魄动，啜茗齿喉馨。兴极狂呼酒，酣歌忘醉醒。
闲居杂咏（再续七首） 其五 护花	[当代] 傅义	少无为圃志，老有护花心。深惜霜刀逼，剧怜鸟喙侵。轻纱蒙彩帐，焦土沃甘霖。应许秋娘折，娇依云鬓簪。
闲居杂咏（再续七首） 其六 买菜	[当代] 傅义	菜市欣然去，今朝憩老妻。池盈徐泳鲤，笼挤瞎钻鸡。宰肉刀砧众，营蔬品类齐。不知怎挑选，半晌眼犹迷。
闲居杂咏（再续七首） 其四 纳凉	[当代] 傅义	追凉何处去，江滨有好风。穿行遮岸柳，斜倚蔽云枫。白石欣偕隐，清流悦和衷。忽然倾暴雨，祛热谢天公。
闲居杂咏（再续七首） 其一 做操	[当代] 傅义	柳岸熹微里，低昂做早操。柔丝青袅袅，短发白萧萧。藉舞刘琨剑，加强沈约腰。人犹誇健朗，拇指岂应翘。
闲居杂咏（再续七首） 其二 上网	[当代] 傅义	上网诚多益，诗人最爱诗。交流捷于鸟，评论乐相师。情溢云山外，心连屏键时。歌呼成一快，千里识钟期。
闲居杂咏（再续七首） 其三 出游	[当代] 傅义	静极翻思动，飘然便远行。禦风追健鹘，憩树听莺鸣。红萼胸前过，青云足下生。子规休乱叫，吾意正从横。
盛夏慰落叶	[当代] 傅义	侪辈曾同竞，高登碧玉枝。当兹全盛日，独汝遽凋时。荣悴何相异，云泥遂已歧。竟无悲与喜，堪幸是无知。
空调	[当代] 傅义	性聪知冷暖，体贴最殷勤。颇得主人爱，亦令宾客欣。职甘同犬马，力可驭风云。不自矜功德，何人似此君！
生查子 归途	[当代] 许白凤	灌道过河浜，一线横穿堑。归路必经由，人老行尤险。轻灵鸭子船，坐底安柴垫。借重舅甥情，划到黄泥堰。
生查子 王四老得鱼，招饮	[当代] 许白凤	黄梅雨水多，浅岸鱼浮藻。邻叟过田沟，捧着鱼儿笑。床头老酒壶，携向前村拷。要我来几杯，隔个篱笆叫。
玉楼春	[当代] 许白凤	拓开老圃宽眉宇。更有一番生意处。矮墙乱叠不遮山，小树新栽刚着雨。晚晴光景知何许。信步时时寻活句。谁家燕子啄春泥，飞向亭桥西畔去。
玉楼春 赠别	[当代] 许白凤	邻家姊妹仙天降。绣阁春深慵玉障。丝丝金线擘葱尖，袅袅花枝添锦上。阿娘珍惜明珠样。未许冰人求百辆。输他好女绿窗灯，变缉撩机成巧想。
玉楼春 雨阶怀尹默	[当代] 章士钊	几多诗句情依旧。析尽风林无限丑。只缘知律眼前稀，说与前山容独秀。别来总是愁时候。纵有燕翎书不就。一帘花雨偶思君，准问东阳先问瘦。
玉楼春	[当代] 章士钊	红楼当日何人到。空说潇湘门馆好。梦回微觉一庭幽，也是一生清静晓。莺声日日催人老。松砌闲花开落早。算来几日便相离，我去樱花又谁恼。
玉楼春 旧历闰六月十三傍晚作	[当代] 章士钊	庭前几树深深碧。晚凉如水闲阶白。惹起诗人刻划心，枝头一鸟偷知泣。桂林残暑生秋色。飞来一月疗岑寂。尚少些儿端正容，新词欲把琼枝羃。
玉楼春	[当代] 章士钊	阑干四面三方杜。一方却为驱愁去。谁料新愁此路来，旧愁苦占三方住。古今利害纷难驭。种成瓜豆何须诉。开网当年事未同，似非愁智输飞羽。
玉楼春 八月四日藏春园避寇，园为蕙风故宅，今为吕镜秋所有	[当代] 章士钊	频闻乱角还慵去。随分车如流水住。城东老屋访词人，词似无灵人不语。怀春旧日怀何处。岩下几曾留半苎。出园仍自海天空，独秀峰前烟一缕。
赠黄坤尧教授	[当代] 张海鸥	先生妙笔动京华，出自濠江老世家。教化东南明古道，诗人耳顺愈清嘉。
依韵答陈伟武兄赐诗	[当代] 张海鸥	淡泊书生意气怜，会心人惜水云轩。池中解道浑闲事，栩栩庄生一梦间。
诗缘	[当代] 张海鸥	文会芜城入紫云，拈花人笑众纷纷。天台论道频倾盖，托付诗心我与君。
刘卫林学兄赐诗谨依韵奉和	[当代] 张海鸥	诗心文趣雅然同，又接清芬古刹逢。树绿花红倾盖处，华章宏论见心胸。
留别诗三首 其三 秋山归兴兼别樱林诸诗长	[当代] 张海鸥	乘槎披雪访扶桑，幸会樱林雅韵长。归路依依频返顾，秋山一半带斜阳。
留别诗三首 其二 留别后藤淳一师弟	[当代] 张海鸥	八年两度共师门，学分诗缘乐并存。若得年年逢此会，樱花红叶醉清樽。
留别诗三首 其一 留别石川诗老	[当代] 张海鸥	东瀛举国尊诗老，远客双松拜岳堂。仰首高山循古道，汤汤秋水忆汪洋。
答诸葛忆兵	[当代] 张海鸥	岭表名庠岁月深，江鸥谋醉少伊人。劝君莫恋京城柳，与道南来共一樽。
樱林席上步石川先生韵	[当代] 张海鸥	羊年将去又迎猴，赖有三光是处周。诗会从来尊耆宿，岳堂长健不言休。
三峡行题陶文鹏先生大照	[当代] 张海鸥	世路蹉跎最是君，青青慧眼识纷纭。此行不负峡江月，奉节长歌大雅存。
赠雷汉卿	[当代] 张海鸥	诗客当年入剑门，孤鸿飘渺正伤神。如今双燕差池处，笑把沧桑入酒樽。
三峡行题与刘扬忠大兄合照	[当代] 张海鸥	船载扬忠数欲沉，峡江戏水肯天真。归程一片西江月，相逢一度一倾心。
峡江女儿行五首 其五	[当代] 张海鸥	山高月小露华浓，峡江女儿泪朦胧。心香一瓣情无限，谁作峡江女儿行。
峡江女儿行五首 其四	[当代] 张海鸥	秋水盈盈望江涛，峡江女儿自清高。此心已随飞鸿去，白雪阳春满碧霄。
峡江女儿行五首 其三	[当代] 张海鸥	一段巫山一段云，峡江女儿思纷纷。船行万里君归去，奉节年年望夔门。
赠陈立君兄并谢惠书	[当代] 张海鸥	从来燕赵有奇人，墨色书香识立君。始信新知缘古道，风人雅士总倾心。
峡江女儿行五首 其一	[当代] 张海鸥	白帝城中花满枝，峡江女儿态最痴。不知少陵非刺史，笑对游人说杜诗。
峡江女儿行五首 其二	[当代] 张海鸥	一处江山一处春，峡江女儿怯问君。君为千古江山客，谁是襄王梦里人。
海鸥维江送别陈超	[当代] 张海鸥	君伏我肩泪若汤，不思我亦恸肝肠。哲人其萎天无际，诗者其殇地有疆。爱重诚当长爱重，翱翔忍作永翱翔。孤鸿远去谁相伴，好护仙仪到玉堂。
闻彭玉平教授讲有无之境	[当代] 张海鸥	闻道耽诗人自恋，每逢佳句便如痴。罹忧屈子衣冠异，失路樊南意象奇。贾岛饥寒皆入律，苏公浓淡总相宜。孤高倦月楼中客，亦许观堂是故知。
灵堂永别陈超	[当代] 张海鸥	缁衣人泣乐凄迟，君自高飞我自悲。有幸芸窗同论道，无端夜路便睽离。唯凭永夜开诗卷，偶趁长歌酹酒卮。料得哀思无限意，年年红彻杜鹃词。
诗词学校开学典礼	[当代] 张海鸥	此地园林康乐怜，屐痕隐处渺云烟。虽无久计繁寒柳，幸有时温暖杜鹃。平仄人生宽窄路，悲欢世事浅深缘。诗魂未老诗人老，每趁弦歌便忘年。
赠江门聂党权诗友	[当代] 张海鸥	天水一朝尊雅士，玉堂翰墨最芬芳。清流久毓江门道，书卷长馨政事房。料理民生疏紫绶，切磋六艺近辞章。君风我义皆如古，儒趣文心素抱长。
咏台山海玉七律二首 其二	[当代] 张海鸥	千秋珠水海门行，到此峦岑瑞霭生。非赖女娲遗玉色，只缘造化孕琼英。烟波好种鲛人梦，乡梓宜寻君子诚。却问那琴挥远韵，为谁弹奏浅深情。
咏台山海玉七律二首 其一	[当代] 张海鸥	一自天开五色光，含英噙秀海中藏。龙飞鳞落风凝碧，凤泣音萦水浸香。容与情怀唯落落，坚贞德行自章章。原来最是人心玉，堪与沧桑共忖量。
甲午春节在京津与同窗聚饮步韵	[当代] 张海鸥	天贶银花又是春，樽前依约夙时忱。芸窗季子青葱事，湖海伊人老迈文。我趁弦歌鸿爪远，君持赵璧雪泥深。流光若许重携手，再放清狂再任真。
赠诗文书艺全才陈文增先生	[当代] 张海鸥	陈公琢玉曲之阳，雅好诗书润釉妆。瓶染女娲千古色，窑藏太白一炉香。不期口大吞醇醴，但许身圆蓄瑞祥。宋室风神谁会得，剔花刻骨铸文章。
步韵致谭步云兄	[当代] 张海鸥	君因花甲说阑珊，感我诗怀冰雪寒。狷介情操真雅士，清高学术属云峦。精勘甲骨三千水，遍涉楚音百万滩。霜刃若随南海远，弦歌孰与共凭栏。
课讫寄语	[当代] 张海鸥	又是一番春与夏，木棉落后凤凰红。频将旧体翻新意，偶把今辞效古风。每叹诗心何寂寂，深怜岁月太匆匆。临歧寄语韶华子，常写清怀平仄中。
贺州黄姚	[当代] 张海鸥	秋风一路到黄姚，小镇氤氲韵自娇。一曲清溪来远古，千年榕树护廊桥。乡人守道存风雅，过客随缘享寂寥。任是尘寰纷五色，素心且寄此中箫。
乘火车用无脚杯饮五粮液	[当代] 张海鸥	谁赐琅玕无脚杯，江鸥扶醉岭南回。天涯每念同窗事，陋室长悬照影梅。有意弦歌亲卷秩，无心玉带远章台。沧桑岁月虽难驻，且趁相逢慰老怀。
新会梁启超故居	[当代] 张海鸥	先生如雪复如冰，才自乾坤纵此行。变法维新倾帝制，诗文革命奋天旌。慧心总虑千秋事，椽笔堪当百万兵。舄履京津宽窄路，魂归故里草菁菁。
陈白沙故居	[当代] 张海鸥	清流脉脉出江门，文曲时来幻亦真。智慧天人遵大道，瑾瑜国士远青纶。兴儒设馆新风化，明理修身惠庶民。一代宗师学术古，千秋五邑有梁津。
贺女棣陈可嘉与张鸿锋喜结良缘	[当代] 张海鸥	我持醇醴证嘉缘，鸿影梅香染素笺。采采蒹葭耽风雅，纷纷祥瑞蔚婵娟。千年修得诗媛美，一世偕来吉士贤。从此参差采荇处，同舟好趁浪随舷。
贺梁兆崔弘毅新婚（藏头诗）	[当代] 张海鸥	梁崔灼灼唱桃花，兆自千秋秦晋家。弘若长风原有志，毅如碧水本无瑕。牵缘沧海情方好，手抚平山韵愈华。同道唯矜真善美，心随瑞雨梦蒹葭。
张宏生教授讲学	[当代] 张海鸥	花外机锋冶炼深，康园论道趁春荫。雨新嘉树沧桑貌，风老彭城淡泊心。君治清音期信史，我修宋韵望金针。良宵卮酒恣兴会，未觉林花又涔涔。
步韵寿清角吹寒周达兄	[当代] 张海鸥	清角吹寒韵味鲜，达人愈老愈悠然。穆王阅尽周天路，阿母长怀玉色年。诗酒生涯才过半，天真怀抱总如前。顽童莫笑君和我，担荷风云任老肩。
康园十咏 其十 进士坊	[当代] 张海鸥	进士牌坊几度修，斑斓不复旧鳌头。江山已改朱明色，世事仍存汉晋忧。八角亭前烟雨路，马岗顶畔大钟楼。何时养得经纶士，再振中华四百秋。
康园十咏 其九 永芳堂	[当代] 张海鸥	人生何事可流芳，岁月悠悠待忖量。未必心机周密处，便成美誉祀明堂。前贤列队缘谁立，善士捐资为底彰。坎坎伐林兴馆舍，此间不复荔枝香。
康园十咏 其七 紫荆园	[当代] 张海鸥	荆花总是爱清寒，不趁炎时闹树端。入眼容颜唯灿灿，怡心意趣自姗姗。何辞风雨随流水，乐伴冬春染素坛。任尔修身求道者，芳华一度一凭栏。
康园十咏 其八 竹园	[当代] 张海鸥	任是红尘举世浮，行人到此意清幽。前贤跨海移嘉种，后学凭园辨品俦。百鸟啁啾存爽籁，青枝历落解烦愁。虚心有节无贪欲，不为荣华改去留。
康园十咏 其六 榕荫路	[当代] 张海鸥	虬枝曲干叶扶疏，阅尽光阴阅尽书。碧绿不因时令改，从容能使患忧除。穷通总伴求知路，冷暖相随毓志居。持续弦歌风韵古，仁怀淑气永宽舒。
康园十咏 其四 马岗顶	[当代] 张海鸥	曾经此地是汪洋，何世悄然变马岗。云树苍茫禽自在，百花次第气芬芳。谢公违宋迁留短，百姓因之教化长。一代风标君子志，诗人最爱小池塘。
康园十咏 其五 郁文堂大树	[当代] 张海鸥	芳林秀木出仙姿，许是康园第一枝。大隐书生恒仰止，乘凉政客暂栖迟。风霜历历年轮富，物理幽幽命运奇。雷电忽然摧巨冕，孤高依旧最丰颐。
康园十咏 其三 寒柳堂	[当代] 张海鸥	华夏人文气运收，先生意趣在清流。幽兰空谷身难立，狷士红朝志忍休。岂许灵台蒙垢耻，唯凭学术寄殷忧。不知鹤驾今何在，仍为斯民问自由。
康园十咏 其二 荣光堂	[当代] 张海鸥	每念当年创校人，荣光伟业惠斯民。红墙碧瓦绸缪处，雪骨冰怀负荷身。纾难兴邦谋略远，鞠躬尽瘁事功新。如今康乐园中树，寸寸清荫慰苦辛。
萝岗香雪	[当代] 张海鸥	自古寒梅一脉香，霜怀雪骨任评章。清华爱伴风人渡，雅韵长留君子堂。不为穷通亲俗媚，岂因荣辱逐兴亡。唯期瑜瑾冰心客，疏影横斜共引觞。
康园十咏 其一 怀士堂	[当代] 张海鸥	堂前芳草又离离，坦荡襟怀护秀姿。一自周公三吐哺，千秋士子尚风仪。唯因道艺尊师教，但为青衿展绛墀。问学思行明辨识，春晖桃李总相宜。
康园秋兴八首 其八	[当代] 张海鸥	康园无雪亦无樱，冬至才怜秋露盈。泼眼荆花千树紫，赏心竹韵一园清。逢人莫说东华事，饮酒唯陈林下情。热血如今须变冷，象牙塔里论精英。
康园秋兴八首 其七	[当代] 张海鸥	千秋风雨伴琼英，谁解当时康乐情。柳外鸣禽无旧雨，池边春草有新荣。但因夙志矜操守，不为荣华献颂声。每念马岗君子恨，苌弘化碧染秋筝。
康园秋兴八首 其四	[当代] 张海鸥	为政焉能似奕棋，无能将帅最堪悲。曾无君子荣前世，岂有儿孙振旧羸。次第冠猴何速速，恒常论道却迟迟。游人指点王伦寨，鉴在人心自有思。
康园秋兴八首 其五	[当代] 张海鸥	康园无处见南山，草木依稀今古间。寒柳堂难兴道艺，马岗顶易养机关。心仪陶令无园圃，性爱清流乐孔颜。砥柱中流甘寂寞，大贤何必列朝班。
康园秋兴八首 其六	[当代] 张海鸥	丹枫无意闹春头，总趁霜华染素秋。装点山川增气象，充盈黉舍慰乡愁。何人可解飘零意，几处能盟澹荡鸥。烟雨楼头人独立，凭栏细认越王州。
康园秋兴八首 其三	[当代] 张海鸥	秋光如镜了无尘，丹桂飘香胜却春。谢公神韵诗书古，季子风怀意趣深。顾盼虽无故园友，徘徊幸有素心人。何年手植香樟树，依旧清容色味匀。
康园秋兴八首 其二	[当代] 张海鸥	又是秋荫日影斜，望中还是旧京华。清猿泪尽三千载，志士心伤万里槎。紫绶华堂迷艳舞，青袍天末动悲笳。文明已遍新寰宇，帝里依然魏晋花。
过戴园赠伟华兄伉俪	[当代] 张海鸥	岭南无雪亦无冰，却有冰心证雪盟。执手维扬耽远梦，修身岵岭乐溪声。清庠论道擎牛耳，三径弹琴远宦荣。莫道康园无雪客，流溪访戴月华清。
康园秋兴八首 其一	[当代] 张海鸥	岭表难寻枫树林，秋深游子意萧森。孤鸿飘渺依清夜，老马从容憩午荫。湖畔常看天际月，笔端每寄故园心。蹉跎又遇凋伤露，不复儿时戏杵砧。
听谢导秀师徒抚弦吹箫	[当代] 张海鸥	琴箫合璧韵清圆，梅事纷纭雪事迁。聊趁猩毫挥好墨，缓凭天籁忆华年。平沙落雁存芳意，烛影摇红照素笺。总在情操疏淡处，广陵绝艺谢家传。
游长白山步邝先生韵赠程中山黄小蓉二博士	[当代] 张海鸥	白河行远水沉香，源自天池圣火堂。云瀑飞琼迎玉女，岳桦抒秀驻箫郎。切磋义理长携手，商略辞章共引觞。相约他年游故地，不辞青翠染繁霜。
台北中秋念远	[当代] 张海鸥	中秋月色照东吴，又任孤帆到海隅。忽告狂风吹暴雨，敢期云雁带家书。近山有绿非乡树，远水无痕是故庐。弟子今宵当聚饮，座中独少老狂夫。
与诗社诸棣游白水寨	[当代] 张海鸥	天分白水落增城，许此江山锦绣盟。仙子灵风矜善弱，古藤神脉佑繁荣。大丰峡谷河流远，小寨人家景色清。更喜派潭堪酌饮，也宜风雅也怡情。
负笈珠海	[当代] 张海鸥	负笈南来又一春，名黉问道复修身。三千弱水风流远，十万图书理念新。敢效贤达存傲骨，更期学术励精神。唯将岁月酬书卷，长慰春风作育人。
香港“旧体文学国际学术研讨会”步黄坤尧韵	[当代] 张海鸥	老火清汤细细熬，诗人自古远粗豪。切磋旧体精神贵，砥砺新风法度高。已有前贤存雅颂，能无后辈续诗骚。香江又见兰亭会，一写胸襟翰墨涛。
咏柳	[当代] 张海鸥	浮生学道飘零意，知命知天未觉迟。朔漠孤鸿长寂寞，炎天弱柳半纷披。无心瘦马频冲雪，有意名庠缓寄炊。自忖持家乏紫绶，儒衣幸得倚清池。
三月康园病中作	[当代] 张海鸥	三月康园百卉新，嫣红姹紫竞喧春。风敲竹韵清音远，雨润鹃姿弱影匀。且趁孤眠苏病骨，聊凭浅醉慰诗魂。唯将倦客三生约，遥寄凌波洛水滨。
次韵谢陶文鹏先生惠诗	[当代] 张海鸥	翰院鲲鹏顾海鸥，裁诗载酒乐同游。曾因景美横青眼，未任情深累小妞。帝里寻常多寂寞，江山次第总风流。书生自古耽坟典，最喜歌呼泛远舟。
答栾栋学兄	[当代] 张海鸥	论道羊城若故知，临风把酒未嫌迟。君如皓月清华远，我似流云淡影随。士气已悲凋丧尽，学风更叹久颓糜。时艰未易矜风义，幸有通人可论诗。
答赵维江学兄	[当代] 张海鸥	风人自古践清流，最喜东篱自在秋。寂寂书斋今古论，悠悠世路短长讴。评时说道襟怀近，痛饮狂歌意气侔。燕赵男儿今在否，青梅煮酒数江鸥。
客思	[当代] 张海鸥	蓬莱常惹梦欹猗，枕上东瀛任远思。醉倚清风寻客影，醒随明月觅乡诗。黄鸡白发君休唱，碧水青山我正痴。折得馨香遥寄意，扶桑也是报春时。
樱梅辨	[当代] 张海鸥	燕云远客访东瀛，初见梅花便作樱。顾影怜容驰想象，临风把酒纵歌行。一番挥洒方存意，几度吟哦已忘形。始悟诗心原有道，传神得趣贵真诚。
樱林诗社赋得四首 其四 越州怀古	[当代] 张海鸥	越王殿里久徘徊，往事依稀一壁开。勾践卧薪长衔苦，夫差沉梦总贪杯。十年陈酿忽成血，一夜清歌骤变哀。远客临风寻旧迹，千秋恩怨俱尘埃。
樱林诗社赋得四首 其三 墟里炊烟	[当代] 张海鸥	秦野人家暮霭中，小桥花树倚春风。清溪偶见和服女，驿馆频听季节鸿。几处炊烟萦往事，何时菊酒访陶公。笑谈魏晋沧桑事，墟里依然草木丰。
樱林诗社赋得四首 其二 芳山花雨	[当代] 张海鸥	樱花暮雨洗芳山，远客初来睹玉颜。秀色盈盈倾海国，香魂脉脉美人寰。无情流水年年去，有意春风岁岁还。际会湘南原有约，闲看庭月又弯弯。
读莫砺锋《浮生琐忆》	[当代] 张海鸥	浮生若可问因缘，莫子如何忒沛颠。酷世焉知怜玉质，嚣时怎解重高贤。书生苦浸琼溪水，人子情殷白下山。幸得天道酬勤善，学林清誉五车传。
樱林诗社赋得四首 其一 春江晚景	[当代] 张海鸥	秦野春江何处循，扶桑把酒问风人。广陵岁岁矜月夜，长岛年年诩樱晨。日暮红颜频念远，春深游子总思亲。浮生已半知天命，且驾扁舟寄客身。
初到湘南二首 其二	[当代] 张海鸥	自古东瀛通汉土，澄泓襟带共桑麻。高僧有道频浮海，居士无心偶弄槎。立雪枫林怜有叶，临风玉树惜无葩。遥钦富士千秋雪，一半云天入晚霞。
观三峡大坝有感	[当代] 张海鸥	当年夏禹浚清江，风雨千秋忆圣王。倦客天涯怜水道，哀猿绝壑惜天光。如今大坝横江锁，指点长峡胜迹伤。纵使武侯还祀庙，沧桑难料事微茫。
银川怀古用诸公韵	[当代] 张海鸥	大漠霜秋冷夏山，长河依旧带沙盘。边风又落潇潇雨，塞鸟还飞漠漠田。几处军魂萦细柳，何时线画暗苍岩。贺兰多少兴亡事，雁过无痕月在天。
初到湘南二首 其一	[当代] 张海鸥	浅间山头木叶稀，天寒岁晚意迷离。湘南难认乡关雪，秦野徒看鹊踏枝。虽有青衿长入梦，却无红叶偶题诗。深宵独饮天涯外，默对繁星数故知。
秋怀十首 其九	[当代] 张晓虹	相思万点转柔肠，一纸红笺蜡两行。乘借银鹰云海渡，心帆不待逐萧郎。
秋怀十首 其十	[当代] 张晓虹	秋山霜叶纷纷老，月下东蓠解欲娇。梦笔流香题锦句，几多夜话托云捎。
秋怀十首 其八	[当代] 张晓虹	并肩天海立苍茫，细读离骚忆楚狂。梦里几枝红豆发，多情明月照西厢。
秋怀十首 其七	[当代] 张晓虹	一枚霜叶报秋凉，又品东蓠月下觞。就取黄花诗伴酒，枝头珠泪泣成行。
秋怀十首 其六	[当代] 张晓虹	独钓沧浪百尺竿，扁舟逝水载苍寒。南天一卷伤心画，踏月归来和泪看。
秋怀十首 其四	[当代] 张晓虹	残阳如血不堪留，意欲登高怕倚秋。又是长空啼呖切，云笺雁字写新愁。
秋怀十首 其五	[当代] 张晓虹	堪见梢头月似钩，旧怀新绪漾思流。轻痕影下携春意，滴血枫中泣别愁。
秋怀十首 其三	[当代] 张晓虹	尚存春信暗香留，君折南山一束秋。惠赠纤枝烟树下，多情落日正含羞。
秋怀十首 其一	[当代] 张晓虹	昨夜霜凋万壑枫，千枝无语黯飘红。西风不解别离苦，连理轻分缱绻中。
秋怀十首 其二	[当代] 张晓虹	久立霜天秋絮缠，一襟薄袖拢寒烟。纤绳难系征帆远，且把婵娟绾客船。
无言	[当代] 张晓虹	月透幽窗夜正寒，柔波潋滟是心澜。一声轻叹掩诗卷，和泪琵琶续续弹。
静夜思	[当代] 张晓虹	纱厨玉枕漾诗怀，月照栏花寂寞开。灯下读君生百感，柔肠萦损泪盈腮。
归来	[当代] 张晓虹	雨霁携莺趁晚霞，黄昏一抹柳斜斜。归来忍对坟头雨，料峭春寒看落花。
叹春	[当代] 张晓虹	拾韵梅山一怆神，匆匆脚步过江春。昨夜西楼春雨骤，梅枝苦待恋春人。
妒月	[当代] 张晓虹	南北山川任尔行，听涛踏浪伴江声。才罢新湖昨日梦，又悬滇岭一弓横。
寻梅	[当代] 张晓虹	故园追忆一剪愁，月上梅山与君谋。满目青枝憔悴影，痴情尽入蜀江流。
感怀	[当代] 张晓虹	锦瑟年华几度空，情长梦短曲难工。幽幽十八拍鸣处，犹记依稀赤脚童。
独韵	[当代] 张晓虹	风绿楼台水月青，扶栏听鸟百枝鸣。长天一鹤排云起，妙笔横空奇韵生。
秋声	[当代] 张晓虹	捣碎秋声游子魂，愁觥酌泪醉王孙。不尽高寒催叶落，叶落天涯盼归根。
咏君	[当代] 张晓虹	饮尽人生五味汤，木兰为酒菊为粮。琴心剑胆韵清烈，醉卧荒江钓宋唐。
如梦	[当代] 张晓虹	枕江听雨梦霏霏，柳外莺声是也非。昨日啼痕今幻影，烟鸿拍翅载诗飞。
寒影	[当代] 张晓虹	寒烟钓影一枝孤，飙掠花零叶尽枯。欲借东风吹碧透，却闻四野鬼神呼。
旧宅	[当代] 张晓虹	柴扉入梦夜侵寒，闭却春风五秩年。荒径萧疏花影乱，归来不见旧炊烟。
乡陌	[当代] 张晓虹	蝶舞清风款款飞，追心逐梦不思归。桨声渐湿天涯月，一缕诗魂起翠微。
轻语	[当代] 张晓虹	情至深处易生悲，人道时光或可医。云海苍茫寥落处，落红流水两相知。
侠风	[当代] 张晓虹	运交华盖误春华，仗剑孤身走天涯。猎猎侠风边塞起，大鹏何俱乱云遮。
闻莺	[当代] 张晓虹	江畔流莺啼月楼，低吟浅唱恋枝头。黄昏时节嗟归晚，一别伤怀又几秋。
辛卯杂咏 其十	[当代] 张晓虹	蛮笺叠起寄相知，鱼雁捎书总误时。一阙春风皆化雨，秋山红叶待题诗。
辛卯杂咏 其九	[当代] 张晓虹	凉月捎来满地霜，萧声砚墨写菊黄。花前常病秋思酒，酒到醺时已夕阳。
辛卯杂咏 其八	[当代] 张晓虹	滚滚年轮压月台，沉沉心迹扫难开。纶竿钓破春秋夜，不见伊人踏梦来。
辛卯杂咏 其七	[当代] 张晓虹	东风几度误鸿归，心路无痕不可追。笺里鹧鸪呼不起，云中锦字带霜飞。
辛卯杂咏 其六	[当代] 张晓虹	天涯游子叩寒窗，故苑芳菲已渺茫。老柳牵衣催客泪，一匣剑气转苍凉。
辛卯杂咏 其四	[当代] 张晓虹	闲卧高云钓楚骚，听风枕雨亦堪豪。月前酌酒邀山鬼，梦底裁诗拜花妖。
辛卯杂咏 其五	[当代] 张晓虹	空山寂寞意何如？古陌新晴晚照初。又到东篱寻旧句，黄花记忆已模糊。
辛卯杂咏 其三	[当代] 张晓虹	经霜词草耐疾风，冷暧回眸一笑中。拾句惯从无意处，撷诗爱趁雪飞红。
辛卯杂咏 其二	[当代] 张晓虹	秋蝉无语抱霜枝，雨露经年独自知。寒署轮回道珍惜，月亏总有月圆时。
辛卯杂咏 其一	[当代] 张晓虹	雁断关山一梦遥，荒台空寂白云高。啼莺序乱黄昏阕，如血诗魂不可招。
庚寅杂咏 其十二	[当代] 张晓虹	半窗落月下帘钩，一枕关山梦里游。恍若秋风萧瑟里，苍茫暮色过幽州。
庚寅杂咏 其十一	[当代] 张晓虹	东篱把酒菊花黄，雁过寒云满地霜。红叶飘来题好句，晓窗对月诵华章。
庚寅杂咏 其十	[当代] 张晓虹	红藕青蒲映暑天，明湖风物太娇妍。扁舟正待开双桨，好荡清波共采莲。
庚寅杂咏 其九	[当代] 张晓虹	消息传来意未通，海空一羽隔苍穹。彼山何事愁云笼，七月炎天待好风。
庚寅杂咏 其八	[当代] 张晓虹	沧海何缘夜得珠，却随青鸟过蓬壶。三千弱水终堪渡，从此天涯道不孤。
庚寅杂咏 其七	[当代] 张晓虹	海曲山阿春复秋，花开花落水东流。多情唯有天边月，长照云山两地愁。
庚寅杂咏 其六	[当代] 张晓虹	如梦生涯不计年，一庭风月欲成仙。翩然彩蝶花间舞，来读南华未了篇。
庚寅杂咏 其五	[当代] 张晓虹	寂寞纱窗枕簟幽，蛩鸣寒夜故园秋。三更吟罢茶烟冷，凉月如眉照绮楼。
庚寅杂咏 其四	[当代] 张晓虹	夕阳如火染秋塘，水畔风回送晚凉。小立栏前人默默，清波如镜照云妆。
庚寅杂咏 其二	[当代] 张晓虹	记否塞门鸿信迟，上元风雪压冰枝。披衣夜对孤灯畔，抱诵春风一卷诗。
庚寅杂咏 其三	[当代] 张晓虹	澄江如带雨霏霏，七彩飞虹架翠微。度岭东风春未老，隔林桃李尚芳菲。
夜宿武陵人家	[当代] 张晓虹	壁嶂如屏月似钩，临轩煮酒看云流。心池蓄满秋颜色，此是仙家第几楼？
庚寅杂咏 其一	[当代] 张晓虹	鸿雁归来羽带寒，秋山枫树正流丹。抚琴月下君知否，一曲高山细细弹。
游黔江香山寺有感	[当代] 张晓虹	宿业因缘转眼空，浮生百味惘然中。心经偶向天风读，回首苍茫一杵钟。
辛卯杂咏 其十一	[当代] 张晓虹	月圆月缺复重重，花落花开一梦中。秋水蒹葭人作影，春山霁雨雁为虹。蛮笺染泪闲愁永，短信传音怅意浓。独倚高栏凝伫久，望中云树渐朦胧。
过湖北黄石太平天国古战场遗址	[当代] 张晓虹	远浦旌云寂寞回，残碑拂处费疑猜。惟听楚水空拍岸，不见吴钩带血来。
咏梅	[当代] 张晓虹	篱边一树抱幽姿，疏影清癯月上时。迟秀寒天因待雪，冰怀元不要人知。
丁酉重阳节前夜回京见盆花败落有记5	[当代] 张晓虹	怅听西风叩夜窗，篱空圃败断人肠。楼头新月因谁瘦，笔底诗花为我凉。料理初心归雁远，消磨旧梦去云长。今宵欲把重阳借，几点寒星落案旁。
丁酉菊月与故乡诗友相聚	[当代] 张晓虹	故园词草应时生，次第诗行照眼明。乡韵调成花鸟色，枣风染就管弦声。无为画外敲新稿，似可窗前数落英。呼酒添茶人未老，樽边有月记高情。
听秋	[当代] 张晓虹	一叶惊心百叶残，风翻雁阵卷流年。寒声谁与分缘字，落羽同谁许月笺。石裂空山还旧梦，云溅虚海不成仙。眉心方扫即添雪，湿过词章第几篇。
甲午嘉平既望立春前夕玉泉诗院小集用东坡韵	[当代] 张晓虹	霁月徘徊柳陌前，暂将余梦托来年。楼头残雪三分白，稿底诗花一片妍。素手调云轻落笔，寒塘点雨暗生钱。樽倾此夜不须醉，静听春声破晓天。
烽火大青山采风临别分韵得“音”字	[当代] 张晓虹	披风八面快哉心，来向高寒问浅深。天际虹调鸡尾酒，云边雁醉马头琴。吟鞭曾指经霜草，古道应留出塞音。大漠孤烟凝一梦，雕旋弓影印青襟。
滨州采风临别相约赋律得“盐”字	[当代] 张晓虹	滨涯春律动疏帘，衔吕风翎掠画檐。天韵凝成冰玛瑙，潮音化作水晶盐。尊前点字人须醉，棣下分题酒愈添。缥渺云间谁寄语，再来海上看秋蟾。
步文富兄咏迎春花三叠韵之三	[当代] 张晓虹	东风洒落一笺黄，几点寒星缀冷芳。夜半围炉煎险韵，中宵趁月洗罗缃。经冬诗卷情无尽，历雪琴书信有常。怕听春深啼杜宇，看飞花处对离觞。
步文富兄咏迎春花三叠韵之二	[当代] 张晓虹	最忆笺头一抹黄，自生香露自芬芳。东山含玉流金带，南浦放晴溢嫩缃。页底藏莺声有色，梅边籫雪影无常。回眸已是春三月，且把落花斟满觞。
步文富兄咏迎春花三叠韵之一	[当代] 张晓虹	谁在篱边点嫩黄？一枝呼出满庭芳。诗行不与浮花彩，素稿还随草露缃。稷下栽阑由浪漫，箫台来凤自寻常。樽前许下柳泉月，兰棹归时共举觞。
题“北国红豆”	[当代] 张晓虹	北山红豆也相思，来约东风第二枝。豆蔻眉心开有韵，多情物象寄无题。诗文半纸收还草，歉意三分抱却迟。彼岸闻听吟水月，谁人理镜试春衣？
丙申春笺次石音君韵	[当代] 张晓虹	一任窗花开到红，梅心鹤梦此宵同。春盘佐酒邀吟客，好雨和声漾画篷。系柳汀边分燕角，观云阁上试雕弓。小笺飞向天涯去，彼岸吹来玉笛风。
游周村古商城	[当代] 张晓虹	衔芦雁羽久藏锋，中有萌山那笛风。砚水荡开清古画，商丝缠上老梧桐。长街青石叠烟雨，曲巷人家晒彩虹。无税碑前凝立久，一声京韵落墙东。
起点-长征采风临别拈韵得足字	[当代] 张晓虹	连篇长卷与君读，漫许心期分雁足。萦野霜风侵紫鹃，盘空雕影压黄鹄。角声吹落雪千层，苦雨洗红花一束。草履余痕问旧年，泥樽三祭倾醹醁。
与淄博诗友雅聚鲁山承石音君起句	[当代] 张晓虹	谁道登山曾小鲁，乾坤俯仰说今古。齐烟九点卧青牛，天水一潭旋白羽。老树缠绵花鸟亲，闲云弄影溪泉舞。风窗凭倚夜听涛，松雨弹襟声入谱。
步韵文富兄“赋得小雨藏山客坐久”	[当代] 张晓虹	一枕良宵梦也滋，壁蛩嗔我怨归迟。风捎远信羽鳞次，雨拨桐丝鸾凤差。佳兴元由藏玉处，高吟长在举杯时。持竿来钓天池水，云叶萦肩起梦思。
“起点长征”大别山采风临别拈韵得痕字	[当代] 张晓虹	汉水苍茫接鹿门，楚天一角铸英魂。峰前宿草存芒履，杖底沉云叠晓昏。未向黄岗寻染色，先从赤壁认烧痕。无情最是饯行酒，大别山中又举樽。
游武陵仙山	[当代] 张晓虹	疑是桃源云外天，披烟破雾上层颠。涤心瀑水清如洗，照眼鹃花红欲燃。骑鹤人归青岭畔，游仙杖指白云边。登临我亦风尘客，来结名山未了缘。
赴黔江机上感赋	[当代] 张晓虹	大翼抟风溯旧踪，才媛佳会紫烟浓。燕京道路三千里，蜀国云山十万重。咏絮曾挥骚客笔，画眉未识硕人容。遥知形胜西南好，与子同登第一峰。
杜授田故居	[当代] 张晓虹	苔径依稀认旧痕，残阳关在几重门？萧斋烛冷书声渺，绣阁阶空珠影昏。汲水遗音余古井，拈风耆旧续骚魂。堂前明月今安在？唯见溪流绕故村。
下洼冬枣生态园采风即笔	[当代] 张晓虹	翠帷罗帐一廊通，人在秋光画卷中。冬枣含羞迷客镜，睡莲抱梦入诗笼。千层玉垒连天碧，万簇珠琼接地红。生态园林天设色，书家悬腕赋神工。
辛亥百年怀秋瑾	[当代] 张晓虹	隐隐沉雷动地来，凄风苦雨漫成灾。冲霄云雁含悲去，映日江梅带血开。剑胆欲酬旧家国，梦魂先断古亭台。孤山幸有鄂王伴，但把英怀付九垓。
感怀	[当代] 张晓虹	斑斑心事已封尘，不计轩窗第几轮。蜀水客船犹载梦，巴山凉雨漫侵人。乱花扑面迷荒径，浅墨初薰带挚醇。词草虽春尚留雪，还将境遇问前因。
为芳汀古琴题名《天晴》并诗	[当代] 张伯元	天音常作雨，深谷自幽才。忽有松风起，不知云散开。
为《白鹤滩日记》杀青 其三	[当代] 张伯元	我有一张琴，弦断无须补。以指叩空空，大音稀远古。
为《白鹤滩日记》杀青 其一	[当代] 张伯元	我有一张琴，泠泠发古音。近来多不语，月未到天心。
为《白鹤滩日记》杀青 其二	[当代] 张伯元	我有一张琴，寻常不发音。每当秋水静，来印碧潭心。
乙未立冬后三日为曹天文先生题竹	[当代] 张伯元	沉吟魏晋风，念念苏子语。凭君笔一支，清风随赠与。
题广济寺方丈演觉大和尚	[当代] 张伯元	入夜寻方丈，天边初月心。音容何所忆，水静不知深。
乙未立冬后三日为曹天文先生题兰二首 其一	[当代] 张伯元	款款出山谷，泠泠施素妆。仿形方几笔，白纸已生香。
乙未立冬后三日为曹天文先生题兰二首 其二	[当代] 张伯元	难从枝蔓繁，心自花叶简。颜色何足论，还君正法眼。
天心寺夜题陈初光师兄之初心茶业	[当代] 张伯元	源自名山水，清高直到今。芬芳皆过眼，不昧是初心。
题天心寺钟声	[当代] 张伯元	山静夜来早，寺钟声振高。自知心不远，隔耳已能搔。
题桐木关老兴之水仙茶	[当代] 张伯元	异秉得天和，一品倾人国。只因不寻常，寻常问谁识。
题润瑶家一款武夷岩茶——马头岩肉桂	[当代] 张伯元	忽来方外香，欲言言不得。为问识广者，一时皆语塞。
少林银杏叶	[当代] 张伯元	霜有无声色，红黄皆入冬。来之可安也，要去不关风。
题怀柔新地村山洞养殖之娃娃鱼	[当代] 张伯元	洞中天地殊，偶尔作童呼。腹有穷年史，高谈一句无。
过怀柔某饭店闻老板呼鸡有感	[当代] 张伯元	声声唤小凤，满座俱称奇。莫是人情薄，慈悲向物移。
夜宿怀柔后安岭村，睡前沐浴发现未带洗漱用品	[当代] 张伯元	至晚月东升，大象不言美。所思无尘埃，清风复清水。
过怀柔老徐石博物小院	[当代] 张伯元	主人不费钱，徜徉乱石里。或有奇可存，闲来看云起。
题怀柔后安岭村之阉鸡吊嗓	[当代] 张伯元	此地天明早，村风别有情。荒鸡三四个，合作不时鸣。
赠桐木关水华	[当代] 张伯元	今年新制茶，其味自成家。赠与幽燕客，主人何太奢。
题后海集贤堂赠宋堂主	[当代] 张伯元	堂主何其独，梅花雪一壶。老丛新试水，轻啜月轮孤。
题天津美院陈福春先生画	[当代] 张伯元	笔尖行尺咫，人间八百里。买此一片山，日高睡不起。
再过桐木关桃源峪	[当代] 张伯元	转眼已三年，重来迷树烟。溪边一洗目，云去水流天。
品桐木关老树茶兼赠徐善维	[当代] 张伯元	高山采野茶，柯烂且回家。煮罢无人识，唯留一片霞。
赠桐木关老茶人	[当代] 张伯元	何故彼恂恂，声闻久绝尘。客来茶可问，切莫问逃秦。
游黄岗山	[当代] 张伯元	青峰沐夜雨，沿路间铺花。知是云中落，拾来香满车。
题桐木关大竹岚风景兼赠老兴	[当代] 张伯元	竹海大胸怀，高情亘古栽。交心不用酒，云上看云开。
题桐木关麻粟村	[当代] 张伯元	村古积云重，山危知命轻。若非闻鸟语，岁月已无声。
悼茶人张公大为先生	[当代] 张伯元	鹤背有清风，先生乘鹤翥。待我敬新茶，仰望云深处。
谒延庆珍珠泉	[当代] 张伯元	百里寻故人，山深何寂寂。阿珠在也未，例是敲石壁。
题宣纸折扇	[当代] 张伯元	看似附庸手，能撑松骨儒。冷香何飒飒，上有雪梅图。
题延庆硅化木	[当代] 张伯元	原无存世想，独卧任天荒。纵有王侯命，淡如张子房。
海棠树下读书风来落英缤纷流韵满篇 其一	[当代] 张伯元	树下读春光，适逢花落也。信是解书香，不用之乎者。
海棠树下读书风来落英缤纷流韵满篇 其二	[当代] 张伯元	天象太朦胧，童心祈一省。掩卷存三年，待取唐诗境。
题延庆农家院	[当代] 张伯元	山雀方嘤嘤，青李已落落。乡邻不锁门，看家是芍药。
瞻延庆千家店600年白榆树	[当代] 张伯元	生死如何了，深山做草民。有钱非所愿，洒向去来人。
别海楼	[当代] 张伯元	春花犹未谪，为送江阴客。拱手道别离，夕下何促迫。
闻海楼谒居庸关感赋	[当代] 张伯元	问君何所去，明日访居庸。记得雄关里，仍存尚古松。
题茶禅一品	[当代] 张伯元	太姥产白茶，采制多辛苦。慕茗劳主人，瀹起山中雾。
画家刘崇色盲而画犹浓郁，观画展感赋三首 其三	[当代] 张伯元	九天何朗朗，黑白尽铺张。错点红黄色，今年来早霜。
画家刘崇色盲而画犹浓郁，观画展感赋三首 其二	[当代] 张伯元	门开山水阔，耳静意凌空。每入层林去，归来微醉中。
又过居庸关两首 其一	[当代] 张伯元	行到长城边，绿肥红已皱。徘徊不见人，长啸穿云后。
又过居庸关 其二	[当代] 张伯元	行到长城边，踌躇向左右。时有树摇曳，绝壁仍依旧。
画家刘崇色盲而画犹浓郁，观画展感赋三首 其一	[当代] 张伯元	浓淡水分墨，爱憎心造形。秋深红褪后，色在一山青。
过汉源书店	[当代] 张伯元	咖啡聊胜无，间有紫砂壶。客自低声语，怕惊邻坐儒。
听琴二	[当代] 张伯元	徐开龙凤眼，仿佛定生禅。声嵌时空里，纵横多少弦。
题榆钱	[当代] 张伯元	或能成栋梁，偶以钱为趣。春熟愿随风，半文羞自据。
食云南过桥米线	[当代] 张伯元	水火暂相当，调羹阴与阳。过桥方识味，味在勿匆忙。
乘火车钻贵州山洞	[当代] 张伯元	乍从明入暗，方认石成空。多少青山下，悠然忘所宗。
题昆明圆通寺之衲霞屏	[当代] 张伯元	雨来何所动，定里不闻声。僧老无求矣，霞光作补丁。
题抚仙湖抗浪鱼	[当代] 张伯元	浪起逐高情，湖边感壮行。死生谁为解，先死是先生。
用三头盖碗品绿茶	[当代] 张伯元	曲水绕崇山，云开春色满。浓缩三大千，共此青花盏。
题心电图	[当代] 张伯元	间歇一时平，峰回赶路程。夜深无处宿，独坐到天明。
题桔槔	[当代] 张伯元	曾怀欸乃想，白首大江空。把臂重舒展，神留四野风。
题风筝	[当代] 张伯元	有限许轻狂，高高望大荒。猝惊雷雨后，把卷面西墙。
题残碑	[当代] 张伯元	坐卧丫髻山，凌然存古意。曾经大劫难，无碍升云气。
山居	[当代] 张伯元	久未话桑麻，乡民已吝赊。此间云淡淡，无梦到天涯。
听琴	[当代] 张伯元	泠泠三弄曲，叠叠我伤心。昨与梅花别，归来雪满襟。
过京西张坊古战道	[当代] 张伯元	高旗悬垛口，鼓角似相闻。想见千年外，藏兵惊暮云。
冬林步月	[当代] 张伯元	清辉何皎洁，照树影成格。身在格中行，天地一黑白。
过窦圌山闻灌县蝉	[当代] 张伯元	欲驾飞天梦，旋来学撞钟。露甘胡不饮，心抱一山空。
山谷	[当代] 张伯元	吞吐阴阳气，胸藏百万兵。摩崖听远古，风带马蹄声。
与燕兄握手	[当代] 张伯元	兄才高八斗，暗送我三分。借二从诗去，一随天上云。
过水云楼	[当代] 张伯元	小渚风烟起，忧伤无可量。船来鸟飞去，四望水茫茫。
茶	[当代] 张伯元	根从云水化，性自爱山居。滤尽浮香后，清神入太虚。
无题	[当代] 张伯元	日日行茶礼，心花默默开。不知香在外，熟视蜜蜂来。
无题	[当代] 张伯元	新煮玉泉水，素瓷惊所美。向茶烟处寻，青瓦明窗里。
题紫砂壶	[当代] 张伯元	轻振声同玉，端居每荡云。空心何淡淡，惠我不斤斤。
无题	[当代] 张伯元	松枝敲瓦釜，松子入茶瓯。月上东山后，松风能饮不。
听钟	[当代] 张伯元	为解声闻意，试敲山寺钟。原无入世响，一撞便横空。
赏月	[当代] 张伯元	不以云为岸，常随风入楼。窗前二分色，独占一天秋。
野饮	[当代] 张伯元	日日饮清泉，我心安可侮。已知风满楼，一任荒山雨。
题凌云诗社	[当代] 张伯元	足音空谷中，鹤舞松风里。偶向云外看，始知仙境美。
寺钟	[当代] 张伯元	铜骨火中生，开光可壮行。猝闻丧乱事，拔地作长鸣。
霞	[当代] 张伯元	红锦从天降，童心最难得。山高追复追，为看云颜色。
海棠诗会题海棠花	[当代] 张伯元	略以香为性，恒将韵作窠。白云生五色，飘过古城河。
题三清山之涵星池	[当代] 张伯元	混茫上苍水，隔雾岂能知。入夜罗星斗，胸襟似可窥。
题三清山之三清宫	[当代] 张伯元	只此一层雾，凡人掀不开。眼前三步景，已是上天来。
竹杖	[当代] 张伯元	外养千峰绿，内修空谷心。生逢诗客拄，随地起龙吟。
题桐木关晨雾	[当代] 张伯元	天明离热土，惜别竹林鹭。此去万重山，归来成细雨。
戊子季秋夜读宋玉（风赋）感作二首 其二	[当代] 张月宇	西山东海隔茫茫，每有华章出帝乡。鹿患之秋缘叶障，猿啼于口甚川防。王风自可昌千载，春雨何曾泽八荒。独把残杯浇夜永，晨星寥落满天霜。
戊子季秋夜读宋玉（风赋）感作二首 其一	[当代] 张月宇	天地凭谁造化功，众星拱北水流东。堂堂冠冕宫袍紫，滚滚尘沙血甲红。旱涝不曾忧庶泪，雌雄安可辨王风。之秋多事犹钳口，莫道西山未解戎。
记事	[当代] 张月宇	何言枘凿得圆方，羽檄犹驰万里疆。莫诧西山旗列列，堪惊南岭雪茫茫。中原蕉鹿凭谁幻，巴蜀啼鹃为底伤。画舸飘摇风复雨，宫商依旧下淮扬。
牵手四年分袂六载网上重逢屏聊记此	[当代] 张月宇	阔别相逢久对眸，十年风雨忆恩仇。昔同夜梦蛇征兆，今恐秋原马放收。顾念休询无或有，艰辛欲说喜兼忧。殊途彼此多珍重，莫向潇湘话旧游。
戊子中秋	[当代] 张月宇	蟾辉天泻满南州，今夕平分一叶秋。遥念桃江人徙倚，应嗔梅岭客淹留。家非莫及川中难，国是无须杞后忧。屈指归期欣已近，蜉蝣身外复何求。
寤兄夜半相约临屏同赋松斋兄（随感）韵	[当代] 张月宇	月弯弓影落深卮，仄席平台恐赋诗。灯火城南千盏烬，锦书江北十年迟。结绳事事诚难解，断梦章章或未知。犹虑小园春已去，风前空折落花枝。
步峨眉山月兄（龙岗观澄）韵亦梦游天姥一回	[当代] 张月宇	勾皴画幅染丹青，络绎舟车向此停。欲雨峰前云蓄势，临风汀外芷扬馨。摩崖难证千年字，林壑犹藏一角亭。其乐庐陵追太守，不妨常冠醉翁名。
酒后无聊复倒次黄仲则感旧四章韵 其四	[当代] 张月宇	一种情伤两处怜，时空恍隔几光年。罗浮梦向梅边做，苦海身凭酒后眠。心结冰晶难化水，目穿杨柳不生烟。殊途各自风兼雨，纵是相逢亦默然。
酒后无聊复倒次黄仲则感旧四章韵 其三	[当代] 张月宇	独立江风若絮身，危阑触目水粼粼。可知那夜初三月，曾是今生第一人。春事不堪花代谢，余愁未许梦更新。支离久已无消息，唯见长空过雁频。
酒后无聊复倒次黄仲则感旧四章韵 其一	[当代] 张月宇	春蚕至死梦南华，谁送长台远去车。破茧一丝缠蝶翼，文身千注烙梅花。唯留香泽弥于室，莫睹裙裾粲若霞。欲寄赘言翻此恨，流星已被乱峰遮。
酒后无聊复倒次黄仲则感旧四章韵 其二	[当代] 张月宇	重来旧地绕阶行，盟诺何曾逊尾生。一枕幽思徒有梦，十年深爱已无情。迷离莫辨风回影，沉寂难听雨滴声。谁酿临邛垆上酒，今宵犹未解余酲。
破一字步黄仲则感旧四章元韵 其四	[当代] 张月宇	妆台影合尚依然，何独温情幻化烟。调尽银筝难度曲，倾残玉斝不成眠。题愁书秃三千管，抱恨封存亿万年。梦里重逢疑是梦，伊人犹诉待君怜。
破一字步黄仲则感旧四章元韵 其二	[当代] 张月宇	客自江南镇日酲，春风犹唤鹧鸪声。已知司马千金赋，难续文君一段情。汗雨凭谁摇仄影，梨云笑梦误平生。阑前独坐团栾月，怕向桑间濮上行。
破一字步黄仲则感旧四章元韵 其三	[当代] 张月宇	倚徙蓝桥乱绪频，无妨离袂酒痕新。千年已系同心锁，一刹何成陌路人。雨带梨花飘若雪，风纹江月碎如鳞。沈园故事留传久，不意于今合此身。
破一字步黄仲则感旧四章元韵 其一	[当代] 张月宇	别路依稀怅望遮，非关薄霭或流霞。风中昔许同舟诺，雾里今看隔岸花。纵断罗浮千里梦，犹期洛浦五云车。羁身岁暮情何已，恐负南山萼绿华。
有题兼寄梅三郎	[当代] 张月宇	立卧羁身至卯时，难安寤寐欲何之。雁书望断千行字，茧梦抽空五色丝。雨涨湘江舟去远，冰封庾岭客归迟。结绳事事无人解，一树梅花知未知。
步柳哥生日口占韵以贺	[当代] 张月宇	一醉琼楼玳瑁筵，尘寰已度几光年。犹追折桂青云意，更起牵鲸碧海烟。竹管何曾题柳曲，梅章未肯换榆钱。今宵只尽杯中物，多事休谈雪后天。
夏夜乘凉步司马无缰兄长夏韵	[当代] 张月宇	当庭缭绕剩烟香，犹待南风过短墙。北斗悬天观变幻，西邻对座话炎凉。无端久搁花间集，何以空书纸外章。反侧胡床髡复裸，经年未减是疏狂。
脱化东坡句衍成一律兼赠梅兮若	[当代] 张月宇	嵯峨庾岭望中迷，觅尽寒枝未可栖。故事迷离如梦矣，暗香浮动若梅兮。微吟易得三年句，羁役何通一点犀。本是江南筵上客，春风莫唤鹧鸪啼。
三叠鱼韵 其二 客居岭南遣怀叠前韵	[当代] 张月宇	分明故事已成虚，不意天涯赁此居。字改三年情未可，酒催一夜梦何如。图南渐负鹏抟翼，望北难期雁至书。堪忍茕然欹寤宿，檐牙听雨五更初。
三叠鱼韵 其三 感事再叠前韵	[当代] 张月宇	楚使矜夸托子虚，处危犹自说安居。三人成虎嗟相似，五月迁蟾恨莫如。天责黉宫皆易塌，风摧花朵罄难书。西山又报倾盆雨，多难何曾逊国初。
三叠鱼韵 其一 步酒老甲子书怀韵奉赠	[当代] 张月宇	白云山黛境清虚，漱玉闻泉卜逸居。槛外星辰观变幻，峰前雾霭悟真如。千樽不作期期语，万卷何妨咄咄书。凭倚南窗聊寄傲，一枝梅蕊报春初。
搓衣板	[当代] 张月宇	阳台一角久收藏，莫怪河东柳氏娘。几件衣裳曾涤垢，数行木齿却磨光。训言彻夜同谁悟，家法经年共尺量。小器不妨成大用，每从无有作文章。
京行四首 其三 过居庸关登八达岭长城	[当代] 张月宇	城堞盘纡万仞山，中原曾此倚雄关。千寻巉峭浮云外，一片苍茫落照间。破竹势何嗟李帜，引兵恨莫责陈颜。前朝风物今犹在，赢得游人半日闲。
京行四首 其四 离京后记	[当代] 张月宇	簪门蒲艾值端阳，众袂联翩入帝乡。盛宴频添鸡尾酒，美谭纵说马头娘。奇才济济遗皋泽，竖子煌煌据庙堂。抚掌筝弦声悦耳，谁闻巴蜀哭三殇。
京行四首 其二 6月10日登天安门城楼有记	[当代] 张月宇	画栋飞檐接昊天，星旗招展国门前。何欣帝业千秋止，堪讶碑陵一线穿。黉塌成墟今有据，血稀于水古无传。城楼极目皆熙攘，休溯流光十九年。
京行四首 其一 戊子端阳次日京郊青龙峡蹦极作此置汶川大难廿七日	[当代] 张月宇	慷慨青龙峡上行，京畿四望暮云横。蜀途蟾卜凶中吉，天难谁忱死后生。跬步危台悲退路，瞰临堰水痛蚩氓。何成屈子怀沙恨，一纵微躯万念轻。
戊子岁得青峰会邀请戏剥昌黎诗寄京城旧识	[当代] 张月宇	一封请柬九重天，此去京都路几千。愿为诗坛兴盛事，何妨酒肆醉华年。待贤留位君虚左，横炮将军马在前。知我远来应会意，莫询名落阿谁边。
感冒致咳嗽半月未愈不戒烟酒感作	[当代] 张月宇	休言咳唾已成珠，此恙难痊十日馀。麻醉须凭千盏酒，催眠犹待半床书。缠身琐事浑如疥，蚀骨柔情绝似蛆。一任云烟吞复吐，膏肓病入又何如。
客居岭南夜步江干遇雨时值戊子孟夏二首 其二	[当代] 张月宇	列缺长空忽剪裁，声闻风雨渡江来。猿啼巫峡家何在，虎啸巴山事莫猜。赋自穷文烦五鬼，歌谁大任位三台。阑凭滚滚淘沙浪，扼腕苍茫究可哀。
5。12汶川地震数万儿童罹难伤余吟咏概绝越十日夜独坐屏前得句以祭	[当代] 张月宇	撕心何复揭疤伤，卅二年前痛未忘。那日音犹萦耳际，今宵魂可到天堂。黉宫塌尽因当责，廊庙援增绩许彰。舞蹈编排包角黍，儿童节后是端阳。
哀汶川大地震。用东遨师原韵	[当代] 张月宇	坼裂川山复噬吞，余波犹带雨倾盆。千呼瓦砾亲何在，万恸黉墟昼已昏。天道相违归偶遇，人情不悖感孤存。忍堪巴蜀鹃啼血，襁褓怀中梦尚温。
客居岭南夜步江干遇雨时值戊子孟夏二首 其一	[当代] 张月宇	流光不觉近端阳，于此身心倍惋伤。桑梓北瞻峰叠叠，鱼礁东望水茫茫。羁愁尚可凭杯解，邦恨何如倩海量。南浦夜来观列宿，支离犹自喟参商。
与寤兄抵星城一师大赫石坡宿伯父晚香庐作此	[当代] 张月宇	欲续书香四代传，童蒙诸父诲辞篇。萸江水澈源流远，岳麓山名赫石镌。庐结白云深涧处，诗成丹叶晚亭边。无妨此夕归何夕，纵话今年遇子年。
同寤堂兄过羊城访云泉居酒老晤永新兄值汶川大震第二日	[当代] 张月宇	天昏地撼海扬波，多事之秋可奈何。南苑方消封路雪，西山又起采薇歌。千行涕泪承摧圮，一片诗心被折磨。把盏相逢茶以代，从今十日废吟哦。
与濯缨轩主人聚饮松岗席上赋赠寤堂宝儿	[当代] 张月宇	情柔绕指步生莲，一朵先开岭外天。莫怪君将诗错爱，只因肠被酒牵连。荆门生长明妃貌，资水传承绍络篇。若使于归遵法定，菲仪岂不等三年？
旅次长沙会晤柳堂兄兼缅怀伯母	[当代] 张月宇	初入王春复远行，尘途薄暮抵星城。枫山已改流霞色，湘水犹惊拍岸声。棠棣情深违十载，稻粱事拙话三更。抚今追昔无何有，高卧轩堂梦未成。
与长沙天晓心魔宋玉淡月柳堂诸子醉别夜车南下	[当代] 张月宇	士之衣袂酒痕斑，河饮浏阳十八湾。纵语苍天弥大雪，空添玉盏候佳颜。鵩飞贾宅材伤楚，鳄恐韩文职黜蛮。前路茫茫沈夜色，一声汽笛远乡关。
村居除夕步东遨师贺年元玉	[当代] 张月宇	堆盘鲈脍尽深斟，兴狎微吟近可寻。玉箸凝冰垂屋角，香槟酿雪化梅心。忽闻整点钟声响，已惯流年硕鼠临。一簇烟花开禹甸，幽幽村落荡回音。
丁亥岁杪闻家乡大雪	[当代] 张月宇	三千路阻倍伤神，羁客谋粱泊海濒。梦绕云山登岵屺，心惭菽水奉萱椿。樽前每负丁宁意，岭外何安寤寐身。遥想年终风雪夜，倚闾村落盼归人。
取道江西返湘已滞十二小时车中慨赋	[当代] 张月宇	残冬渐尽逼新春，路阻洪都倍怆神。攘攘车中皆有怨，茫茫窗外绝无尘。何因彻日天飞雪，底事经年茧缚身。犹念围炉除夕夜，岭南多少未归人。
闻寤兄辞版别南国诗友感赋	[当代] 张月宇	骚坛点将早知名，睥睨群英意气横。倚马摛文倾玉海，临屏炼字振金声。非干酒烈风前醉，岂是梅疏月下盟。嗟我方来君已去，塘生春草句何成。
丁亥冬至夜作	[当代] 张月宇	箪瓢食饮久南征，何忍边城节序更。岭外归途欺逼仄，人前得句感孤平。壮怀渐负刘琨誓，孝悌难陈李密情。抱影昏灯成寤宿，茫茫谁复问前程。
与ZYY夜坐	[当代] 张月宇	坝截巫山变小丘，长江依旧向东流。台前君爱鹦儿调，渡口谁登燕子楼。昔忆润之言母嫁，今思水扁要公投。国初数十年间事，且付谈资伴酒瓯。
近事诚答南国诗友	[当代] 张月宇	何得工余趁此闲，只缘颦效老童顽。言沉游侠胸中垒，词赠佳人鬓上环。一剑易穿吴帝甲，五丁难破蜀都山。屏前自识吾情性，大笑三声天地宽。
短信收廖老国华病起诗依韵以复	[当代] 张月宇	历历前尘未可忘，丰年犹忆稻花香。万言云幻遭秦戾，一阕风流得楚狂。恨铁成钢家破釜，移禾累卵国空仓。谁怜聂老身居右，诗唱无垠北大荒。
题照遥寄子吟	[当代] 张月宇	空题万字满鸾笺，玉斝斟残仄案前。梦落梅花徒见叶，望穿杨柳不成烟。迷离谁呓中宵语，惆怅何悭半面缘。眷眷此心无寄处，南天引领又经年。
聊寄南国楼飞飞	[当代] 张月宇	莫问心疴痊未痊，娲皇难补是情天。书愁每秃三千管，顾曲时嗔五十弦。隔岸闻花开雨后，殊途笑客醉风前。惟将覆水沈瓶事，留予来年作话传。
西樵山游	[当代] 张月宇	诸峰环抱势嵯峨，磴道盘云一线过。宝铎含风鸣邃洞，古榕连理附烟萝。归休难坐三湖月，鼎革何闻七子歌。大我慈悲参巨像，未知能铸几铜驼。
诸子佛山聚，寤堂醉，次日未醒。别后，飞飞送小杜途中短信与余：寤堂你要多陪他，他太多愁了，忧能伤身。闻而感赋	[当代] 张月宇	多愁善感出诗人，疏放茕身或有因。客舍难成今夜梦，桃花犹笑去年春。千巡纵饮情何慨，一醉方休事莫询。欲向禅城参佛理，谁知云幻与天真。
东溟先生招饮晤文森君共丘先生毓秀君白衣兄聚于安华康年兼怀狂生求醉二兄	[当代] 张月宇	秋尽鹏城未觉寒，康年雅聚共酡颜。蒙君招饮千杯剧，赦我来偷半日闲。话转颍川民借寇，心翻东海浪攻山。俯看闹市纷如许，谁入回眸刹那间。
伯母六十六周年冥诞祭	[当代] 张月宇	触目苍穹月一轮，天涯此夕乱思神。西流星汉何堪挽，东逝湘资岂复亲。十载徒垂花下泪，三更空晤梦中人。艰辛历尽终难享，世事茫茫莫问因。
闻百通兄微恙问卜澳门有归隐之思作此	[当代] 张月宇	北战南征不可驯，长车踏入武陵春。丈夫业炙天中日，静女情柔掌上身。自有雄章能泣鬼，何须宿命欲求神。莫将消渴文园虑，来掩逃名避世因。
鹏城初晤百通兄	[当代] 张月宇	风不鸣条海不波，五年羁泊又如何。空囊薏苡欣无谤，棘手玫瑰笑有讹。避雨堪同巢幕燕，趋光岂效扑灯蛾。樽前怕作金瓯语，读罢离骚一放歌。
丁亥秋末步百通兄遣怀韵	[当代] 张月宇	拟以千樽醉一场，非关云梦阻高唐。朝中侯爵难封李，海内甘梨独姓张。莫倚良弓惊蹇雁，何从岐路问亡羊。九畴旱涝无常久，祗敬凭谁话禹汤。
岭南杂感五首 其五	[当代] 张月宇	茫茫寥廓雨迷蒙，水远山高路不通。竽滥齐庭欢小丑，箫吹吴市老英雄。三杯烈酒肠逾直，四载芸窗梦落空。更有喧嚣嘈杂耳，何当归去听松风。
岭南杂感五首 其三	[当代] 张月宇	无端底事费吟哦，羁旅穷途遇怪坡。北顾瘴缠山阻雁，南闻风啸海扬波。堪从天末怀棠棣，却恐灯前读蓼莪。长恨此身非我有，年年佳节客中过。
岭南杂感五首 其四	[当代] 张月宇	微吟身在水之涯，消渴于今不问茶。岁暮归心翔白鹤，秋深癯影笑黄花。屏前抚键无佳构，酒后评章有误差。偶践鸥盟闲半日，悠然晒腹小梅沙。
岭南杂感五首 其二	[当代] 张月宇	谋粱泽畔至江滨，每假南楼望北辰。律步丁年平仄路，梦残子夜寄存身。蒸薪欲蓄燎原火，蜃海难寻引渡人。卒读扬雄迟逐赋，惶惶何以报萱椿。
岭南杂感五首 其一	[当代] 张月宇	春风一夜度韶关，拂绿南蛮岭外山。欣啖荔枝三百颗，何言雪路八千弯。羝羊藩下难成寐，倦鸟天涯未拟还。小憩凭窗抬望眼，梧桐峰侧白云闲。
丁亥重九前四日偕北社诸子丘先生登梧桐山	[当代] 张月宇	远上鹏城第一峰，何妨敧帽落罡风。山灵讶我嚣尘貌，磴道凭谁造化功。易插霜花追小杜，难寻岘石刻羊公。天台回看重峦渺，尽在残阳血色中。
山居二首 其一	[当代] 张月宇	此间造化得天工，居卜浮邱雾霭中。稻种梯田缠嶂岭，崖垂瀑布挂霓虹。观棋荫庇千年柏，归牧谁吹一笛风。偶与东邻泥饮后，篱前袒腹数飞鸿。
山居二首 其二	[当代] 张月宇	形骸独许白云随，疏放行藏可属谁。泉酿高粱诗客酒，风裁细叶美人眉。酡颜每惹山花笑，癯影何劳水月窥。夜上峰头看下界，晨星寥落挂天陲。
八月初一夜不寐	[当代] 张月宇	茫茫浩海等蜉蝣，旅况凭谁问去留。花草已埋吴藻丽，觥筹空付晋风流。云横庾岭默林驿，梦断潇湘杜若洲。复起深宵翻古历，再过半月是中秋。
友寤堂兄失恋拟七律三首权助诗兴 其三	[当代] 张月宇	历历佯嗔与笑颦，相看执手卧香茵。如今却散非天意，明日重逢是路人。情劫情空三世论，缘生缘灭百年身。风前一树无花果，烁烁凭谁证旧因。
友寤堂兄失恋拟七律三首权助诗兴 其二	[当代] 张月宇	变幻朝云杲日收，良宵苦短复何求。梦于醒处三春尽，情到浓时万念休。月下怜谁欢践约，街心恨汝笑回眸。当初不遇长安市，无那天涯一段愁。
城居夜坐四首 其四	[当代] 张月宇	锋芒双刃渐消磨，锦瑟华年客里过。败落犹悲甄士隐，推敲亦笑贾诗魔。三更裁梦曾相似，万事输筹可奈何。他日逢君歌一曲，桃花江是美人窝。
友寤堂兄失恋拟七律三首权助诗兴 其一	[当代] 张月宇	灯火昏黄夜色阑，无眠犹觉布衾寒。香熏斗室人初去，影合妆台梦已残。玉斝难斟今日醉，镜花空忆旧年欢。癯身坐立徘徊久，一柜青裙不忍看。
城居夜坐四首 其三	[当代] 张月宇	蜉蝣身外欲何求，瀚海难寻诺亚舟。子夜歌方耽下阕，丁年誓已付中流。微吟于我终无益，狂饮同俦总未休。一袭青衫非柳染，风前不解是春愁。
城居夜坐四首 其二	[当代] 张月宇	凭栏思绪一支烟，袅袅随风至故园。桨荡桃湖红雨后，樽倾竹海绿云前。水村转步惊新貌，山寺摇签问旧缘。忽记六龄斜插柳，年轮应到廿三圈。
城居夜坐四首 其一	[当代] 张月宇	阴霾弥漫月昏昏，小隐城隅铁作门。二十八年身久蛰，千零一夜梦犹存。文章哭我蝇头字，粱稻怜谁犊鼻裈。待旦赁居肱垫枕，何时归卧晚香村。
应梅兮若MM贺兰吹雪兄相邀加盟古风论坛赋作	[当代] 张月宇	迟识之无久负薪，谁将大任降斯人。一枝早冷鹪鹩梦，万里何惊蹇雁身。今摒吕伊耕钓意，来酬嵇阮酒诗邻。相逢指日呼千盏，共话尧天太古民。
遣怀五首 其四	[当代] 张月宇	羁旅天涯未有涯，迷茫何处是吾家。风回云幻心相惑，雾隐山高眼望赊。衣裹癯身轻若絮，樽倾烈酒淡如茶。离人亦在萸江畔，默默凭栏看落花。
遣怀五首 其五	[当代] 张月宇	身临险壑视如无，身置雷区不在乎。骤雨来时惊蚁阵，狂飙到处撼庭梧。冰心未得孤芳赏，肝胆徒劳众口呼。一醉朱颜全大局，沧桑何必问麻姑。
遣怀五首 其三	[当代] 张月宇	受茧缠身不自由，同谁天末作淹留。三番未晤先忧别，一阕难成久赋愁。变幻暮云空酒约，凋零春树已霜秋。无端又向苍穹立，望断茫茫水尽头。
遣怀五首 其一	[当代] 张月宇	草泽遗之逐浪蘋，浮沉漂泊已迷津。三更难入华胥国，十载何呈御史身。风雨当初辞故里，蒹葭此夕念伊人。他乡久负登临意，怕对长空月一轮。
遣怀五首 其二	[当代] 张月宇	未添反减是疏狂，九曲诗肠待酒量。陋巷一瓢难自弃，华庭五斗为谁忙。风寒不计青衫薄，梦短何嗔黑夜长。堪笑形骸空骨相，经年顾影问行藏。
南国线上怀酒老 其二	[当代] 张月宇	评章抚键指生春，坛上何人不识君。一牖梅花开粤海，千年诗国领湘军。时欣戏墨西湖作，每羡齐眉合璧文。若转羲轮临晋魏，重衡十斗与谁分。
客中晤寤堂兄于圳上有怀酒风石雨兄兼寄柳堂兄与长沙诸子 其七 补寄佛山绿绮流云	[当代] 张月宇	南国年芳自不群，几时忘却石榴裙。醉因湘府千杯酒，漏忆巫山一段云。为报青眸窥宋玉，当调绿绮寄文君。禅城同在珠三角，何日诗谈共夕曛？
南国线上怀酒老 其一	[当代] 张月宇	珠与湘源系一流，经纶每据此悬钩。淋漓聚饮刘伶意，婉转翻吟范氏忧。仙圣千秋传李杜，诗词九派话熊周。云轩翠竹临风舞，时对窗梅笑点头。
听郭师弹琴歌	[当代] 张文胜	先生风义兼师友，见面初已闻名久。欢若平生謦欬间，饮我春茶似醇酒。玉轸尘生拭绿绮，殷勤为我奏流水。白波一道初出山，奔腾江海三万里。飞沫惊涛照眼明，忽然电灭寂无声。帘外冬阳透窗入，街心似有车马鸣。人间何世神恍恍，七弦又已泠然响。轻若春花落幽潭，柔如太息空惆怅。君子何为似楚客，负手看川昼夜碧。临流可奈太清癯，一曲听罢鬓毛白。催弦拂柱翻别调，忆故人与龙朔操。淮南春色方萋萋，紫塞秋风颜色老。不忍听者意惶惶，更坐再为弄文王。君子之德仁且厚，宛如春风澡我肠。春风穆穆舞白雪，韶頀初闻何欣悦。四曲听罢魂扬扬，我似先生手心热。
纪梦五百字	[当代] 张文胜	昨夜梦逃亡，不知其所以。似与群英集，慷慨诵某义。指天画地间，泪堕目决眦。千人共一呼，攘攘齐奋臂。愿及时日丧，偷生惧兹耻。忽遭十匝围，百万兵如蚁。隳突不得出，又无寸铁恃。咸知终不免，负手以待毙。幸逢一灵辄，反戈为我起。力战开血隙，使我鯈然逝。喊杀声动天，不敢少迟滞。攀崖回首瞰，茫茫惟白地。天地成孤迥，高鸟没云气。幽谷荡虎啸，脊背生寒意。深山与大泽，惨惨欲何至。狂奔不择路，忽忽还乡里。道旁揖邻翁，不语如昏寐。俄尔疾声喝，呶呶愈震恚。其妻甚蔼如，锐身相遮蔽。长吁仓皇走，耳后犹交詈。还家拜高堂，挨延深怀愧。一望发如霜，长跪涕交泗。哀哀父母心，生我实劳瘁。鞠之亭毒之，愿得忠孝子。焉知长成后，头颅轻乃尔。容儿禀一言，儿实不得已。儿生天地间，不愿作虫豸。何幸何不幸，生此太平世。生不合时宜，肝肠盘灵鬼。求仁难得仁，芜秽损椒芷。汉代主父偃，造语一何鄙。倒行故暴施，五鼎寄生死。色厉而内荏，所争一己利。死生亦细故，要在死何事。儿愿经营者，无乃异于是。哽咽语未终，里胥门前伺。急起负母奔，后墙适半圮。扶持攀援过，仓猝失一屣。沿途布瓦砾，荆莽尺许刺。日暮途将穷，儳儳大山峙。追兵声渐迩，百思无一计。以头抢山石，山忽杳然退。寒风割双颊，绝壁临江水。魂定甫回头，霜刃交胸际。老母惨然笑，推我波心坠。一坠陨千寻，蹶然起床笫。冷汗透单衣，扪额有余悸。邻舍鼻如雷，人间正酣睡。坐待东方白，朝曦透窗纸。窗前一树花，飘飘堕红紫。
感怀 其六	[当代] 张文胜	梦中哭声哀，醒时有余恸。人世多苦辛，洪荒一巨瓮。老龙睡虞渊，四海泣孤凤。汤谷千寻桑，红日徒高奉。
感怀 其五	[当代] 张文胜	清夜抚鸣琴，素弦忽崩坏。指血染之殷，裂石声慷慨。念彼封侯者，媚世曲钩态。何如亢直死，初服终不改。
感怀 其四	[当代] 张文胜	千金学屠龙，技成无所用。洗心择他术，万金豢龙种。期岁化蛇虺，击之不能中。乃被沙毒害，脏腑留深痛。
感怀 其三	[当代] 张文胜	子有随侯珠，何不珍怀抱。一朝轻示人，反遭俗子笑。遗失在闇途，行人抚剑鞘。不如投玉渊，波底沉光耀。
感怀 其二	[当代] 张文胜	烛阴吹寒气，群物齐凋伤。九州坚冰至，那更歌履霜。白日收光彩，沦没于穷桑。箨龙重壤蜇，庭梅破幽芳。置酒对怒月，长夜殊未央。念彼江湖远，援琴发清商。五内沸不息，辍弦起彷徨。世岂无佳人，同此热中肠。
娇女诗	[当代] 张文胜	妙妙我义女，生小明珠样。鬓发美且鬈，眉目晴空朗。灵气有所钟，聪慧世无两。三岁识千字，过目不一忘。父母爱无极，日夜供于掌。然不溺其情，举动皆有当。饧饼及玩偶，不吝与人享。百事乐亲为，怡怡敬尊长。与我有奇缘，初识便偎傍。呵呵攀我髯，悦乐迦陵唱。父令叫阿爹，应语发清吭。手牵阿爹行，引我认门向。至家促沏茶，奉杯水欲漾。嘱我悠悠饮，教我吹其烫。为我诵唐诗，数篇不一爽。历历落玉盘，顿挫中节响。复歌西洋曲，星星晶晶亮。如闻天使声，往来星空上。为我敲核桃，百击力皆枉。一枚复一枚，满地恣流宕。涓涓颡汗出，劳劳志未丧。感其赤子心，一一收盆盎。陶然共进餐，称觞学父状。觞觞为我寿，向来可无恙。对此天伦好，胜饮葡萄酿。我醉欲告归，牵衣悲声放。送我至临歧，两腮零瀣沆。可怜幼小人，初谙别离况。我亦鼻中酸，掩涕徒怅怅。忍心登车去，灯海正瀇滉。归来羡吾兄，哪得此天贶。神佛祈护持，辛勤诃魍魉。愿女缓行步，前路修且广。愿女速生翼，御风高天往。莫与阿爹似，畸零婴世网。言之不能尽，抚窗独长想。
感怀 其一	[当代] 张文胜	应龙苏民困，曳尾画河水。忆与蚩尤战，虎豹纷披靡。恶斗凶犁谷，鳞伤只自舐。功成遭天殛，赤血流千里。皮骨散如山，双目犹不死。海人掇龙膏，雕壶献燕市。燃灯通霞上，烟色凝丹紫。群氓咸遥拜，惟王多受祉。
招游	[当代] 张文胜	炎暑抱伊郁，岩壑结幽想。侧闻山水窟，古越极清旷。富春可拿舟，从流自击榜。夜傍钓台宿，客星光焕朗。普陀可听潮，人间即方丈。天风吹海立，雷硠万鼓响。禹迹岣嵝碑，积藓立高圹。蠡功飞翼楼，强吴不东向。柯亭兰亭竹，剡溪耶溪浪。天台访故人，相携之雁荡。崒嵂撑圆碧，日月其曭漭。龙湫落千寻，毛骨生森爽。江山风流迹，所在岂不广。思与朋友共，非为恣欢赏。吾人丁斯世，百哀不可状。隆宋不可规，盛唐不可往。暴秦不可亡，素王不可王。彼苍不可呵，时风不可抢。廓落意尤拙，年来愧颓放。知己得数人，纵谈良有党。江城正溽湿，登楼思垲塽。那得闭深宅，英游须及壮。泽薮即暂逃，无闷岂敢望。幸哉三五子，勿增我怅怏。
伯狐返乡过金陵又不能遇于归途长车上口号一首以寄	[当代] 张文胜	我愧水中凫，君真波外鸥。回翔在今夕，哀乐似前游。君至我方去，我来君不留。人生悭邂逅，平昔感绸缪。歌振玉兰树，觞飞铁鹤楼。君从去瀛海，谁为畔牢愁。长恨沧洲志，竟遭磨蝎雠。高明宜鬼瞰，金玉患人谋。薄俗猾中夏，群邪据上流。安能信毒螫，可以丧神虬。醉眼频瞻北，拳毛早动秋。归被新锦绣，箧闭旧貂裘。非爱鲜妍好，无贻父母忧。绨袍不堪赠，车辖竟何投。故土无多路，轻风豁两眸。来年足春雨，不用祝瓯窭。
李昂兄即席歌弹词夜奔数曲奉诗为报用白傅咏怀韵兼呈退之先生	[当代] 张文胜	酒狂复歌狂，籍咸久作达。曲中英雄气，听到星星发。袖却定场手，此国竟谁活。凭阑瞰江湖，生霸可怜月。
秦淮夜咏三章 其三	[当代] 张文胜	玉树芝兰种满庭，风流千载有余情。今宵墙外笙歌作，不是当时车马声。
秦淮夜咏三章 其二	[当代] 张文胜	乌衣巷里少行人，粉壁朱门颜色新。惟有刘郎诗一首，高悬门外欲生尘。
赴京杂诗 其三	[当代] 张文胜	心绪飘萍忽半生，故人相见谩相惊。大难英气追年少，惟把茶汤作酒倾。
秦淮夜咏三章 其一	[当代] 张文胜	行到秦淮朱雀桥，市声如沸客如潮。波心摇荡长篙月，灯火影中伤寂寥。
赴京杂诗 其二	[当代] 张文胜	周遭鼻息似鸣鼍，清梦不成残梦多。怪道月华倍凄冷，长车已是过黄河。
赴京杂诗 其一	[当代] 张文胜	岂是多情忆旧京，天风吹我便登程。秣陵第一相思夜，木落江皋正有声。
次韵黄仲则感旧四首 其四	[当代] 张文胜	说着梅心便怃然，寒香千树总成烟。难图雪夜山中醉，好向长安市上眠。玉粒桂薪一廛客，忧生伤世二毛年。明珠径寸珍怀抱，魂堕铁围休自怜。
次韵黄仲则感旧四首 其三	[当代] 张文胜	底事欢时恨语频，棼丝能斩几回新。我非历劫缚卿者，谁是凌云渡我人。碧海蓬山犹渺渺，红莲池水自粼粼。洞庭社橘曾三叩，难唤龙姝已字身。
次韵黄仲则感旧四首 其二	[当代] 张文胜	昏昏半载堕春酲，一一琴声换雨声。曲罢典衣人有疾，沤消掬水事无情。欢哀极以宿缘折，岑寂最从初遇生。魂梦新来自鞭辔，依前万里岭南行。
次韵黄仲则感旧四首 其一	[当代] 张文胜	望中南国海云遮，海色空明映赤霞。今夜无心停酒盏，当时有悔赋梅花。为谁新织回文锦，能几重逢异辙车。别后经年不看月，天涯何处问芳华。
与志瑾学兄论医杂感	[当代] 张文胜	我生百疾周旋久，数语多君嘱养生。病替斯民曩有愿，香传异域竟无征。人间二竖药岂及，世外千金方讵行。还若前宵不安枕，起看春月照寒城。
戊子除夜	[当代] 张文胜	欲学团栾儿女子，抱灯默守一宵过。茫茫风雪江山夜，漠漠帘栊莺燕窠。到处笙歌聒梦碎，中年岁月逼人多。从今都把沧波意，付与平生两笑涡。
次韵李义山无题	[当代] 张文胜	彩云生灭幻重重，裁作齐纨扇未缝。簪泣陵原问何益，石求星汉卜难通。千年月色如新白，一点梅心至死红。从此音书寂寥后，可堪重对落花风。
无题次韵义山四首 其四	[当代] 张文胜	他生卜得已堪怜，珍重灵芽寄福田。大梦欲擎烛龙首，多情悔拍玉人肩。传书长夜入江海，伤别中年要管弦。南国好风不吹我，诗怀三起复三眠。
无题次韵义山四首 其三	[当代] 张文胜	谁分杨露洒空来，南海潮音呴怒雷。灵鹫峰前献珠罢，幽兰馆外舣舟回。半生憔悴废琴意，一纸琳琅咏絮才。未敢清辞就灯看，焚心如篆渐成灰。
无题次韵义山四首 其二	[当代] 张文胜	最易覆蕉迷鹿踪，猛惊空际梵王钟。定无心药医心可，似有梦华觇梦浓。种石大荒期璧瑗，涉江昨夜采芙蓉。题红莫向萧萧叶，灯火高楼正万重。
无题次韵义山四首 其一	[当代] 张文胜	蝶魂想得冷瑶堂，绝少摩尼照夜长。清骨珊珊怜楚女，春风澹澹老何郎。碧螺杯握掌心暖，紫凤佩摇云外香。虚室低回伤少日，竟无一事剩能狂。
夜坐	[当代] 张文胜	寒宵兀坐废清歌，竟夕星河冻不波。雪意压城上灯少，恶怀比酒中人多。难巢翠鸟三珠树，徒拾炎皇九穗禾。无数鹄苍生角尾，飞腾谁为辔莎萝。
不信 其二	[当代] 张文胜	不信辛狐海内空，皇宬谁及阙文中。无多国士皆吞炭，何限童矇正奏公。哀莫大于心不死，劫余每似血犹红。尤须此日加餐饭，好向百年期化功。
不信 其一	[当代] 张文胜	不信升平系武功，苍茫百感此城中。时机长恨马上失，曲直竟欺天下公。夜正沉沉孰呵壁，事惟咄咄漫书空。长街十万闲灯火，依旧无声绽冷红。
庚寅除夜	[当代] 张文胜	今宵无地避王风，何用乘桴怨道穷。南北海俱冰雪里，二三子在梦魂中。日神不语酒神笑，世味渐疏年味浓。我亦明朝到乡客，寒梅拟折一枝红。
得子戏作	[当代] 张文胜	尔来何所下虚空。掌上还疑是梦中。庭角揆之差荦荦，国家投此大瞢瞢。愚犹能祝与苏子，恶不可为怜范公。襁负几曾识忧患，恣睢又起哭声洪。
再用前韵书怀赠伯狐雨窗	[当代] 张文胜	已惯阑干独倚时，中年心绪欲除诗。讵无久矣丘之祷，岂有强哉矫者悲。风信不来夜寥廓，神魂将往梦纷岐。请君快奏梅花笛，一扫冻云惊四垂。
雨窗将别金陵赋诗留之和伯狐	[当代] 张文胜	共此如磐夜色时，展灯岂欲便酬诗。橐囊愧仅书生气，襟抱感丁平世悲。挂席如能吾已往，亡羊最是道多岐。怀珠披褐宁非幸，稽首昊苍深顾垂。
观棋	[当代] 张文胜	那得清平接古欢，观棋说剑兴都阑。忍拈末子悬危局，空劫前王盟峻坛。此世界非公世界，死长安即葬长安。百年世事谩轻覆，天意人情猜两难。
张不忧生命中的第一个下雪天	[当代] 张文胜	凛凛天威才作雪，些些草色可留痕。奇寒砭骨壁如透，万窍凝冰声自吞。襁褓朝来接新候，霏微夜已过乡园。挑灯应有人无寐，颁鬓慈亲苦念孙。
次韵定庵秋心三首以赠志瑾学兄 其三	[当代] 张文胜	斗室悬居若深壑，森森大木蔽浮云。何难穷路效歌哭，不免白头栖典坟。道旨懒从河上受，琴心悔向海中闻。他年医我记前约，灵鬼祓除尤待君。
次韵定庵秋心三首以赠志瑾学兄 其二	[当代] 张文胜	平生我有幽忧疾，敢念清时爱惜身。要妙兰舟劳想望，斑斓玉佩久沉沦。相逢斗酒可大笑，此意几人堪一陈。况值年来计编户，自非蹈海少畸民。
次韵定庵秋心三首以赠志瑾学兄 其一	[当代] 张文胜	江城一夜枕寒潮，江上鱼龙不可招。犀欲燃来擎在掌，剑终化去跃于腰。升阶似梦秦宫筑，避地莫吹吴市箫。晓上钟山高处立，纷纷霰雪下林梢。
辛卯除夜感怀次韵定庵夜坐	[当代] 张文胜	此夜潮兴东海东，如潮焰火炽寒空。岛藩隐隐腾王气，汉帝年年歌大风。万里愁心来阙下，一分春色动杯中。小儿不管换人世，睡若团龙气若虹。
寄赠云四	[当代] 张文胜	寥落更无惊世才，骄人唯剩过人哀。如云意气多君发，似海寒香一夜来。酒未入唇婴瞀病，诗难脱手赠惊灰。从今面壁十年后，仍有故人青眼开。
次韵呈慕容青衫二兄 其二	[当代] 张文胜	心斋不可可扬眉，苏世情怀致鼠狸。廊庙端居麻虎子，江湖满地宁馨儿。十分好梦迷终北，一例青衿领大悲。等有浮生追伯玉，怜君气宇最冲夷。
次韵呈慕容青衫二兄 其一	[当代] 张文胜	磊落衣冠久已违，山河梦外物华非。春潮澹荡矢孤往，老树江潭惊十围。窗畔晴鸠初唧唧，众中威凤待飞飞。人材坐惜凋零甚，特地天南简少微。
再用前韵寄呈云四	[当代] 张文胜	秋气泬寥安可当，予怀渺渺欲深藏。杖藜叹世者谁子，明月美人兮北方。两戒休为伤廓落，一尊岂必酹苍茫。他年梦想倘时至，为说秣陵烟雨凉。
又自嘲一首答顾兄	[当代] 张文胜	脱手弹丸安可当，凭君聊忆旧昂藏。犁牛子岂山川舍，生马驹无控捉方。何必时贤嗤落落，向来古意堕茫茫。哪堪今日过都国，雨打霜毛到骨凉。
城铁途中口号一首次韵云四兄兼以自嘲	[当代] 张文胜	京尘浩浩莫能当，故向万人潮底藏。地上徒闻起天国，草间艳说适殊方。坐观薄气砻稊米，谩破斋心接混茫。时日迩来肆炎毒，饮冰一夕未稍凉。
将发都门赋西山落叶留别	[当代] 张文胜	摇落西山万红树，萧萧早晚满都门。十年北国复南国，一例霜痕带雨痕。孤雁日边衔断梗，罡风云表簸秋魂。离愁莫付昆池水，驻听喑呜声已吞。
前韵为王兄项涛寿	[当代] 张文胜	忽忆仲宣暌隔久，秋风吹世几回凉。便无古泪收今夜，定有新醪荐旧狂。分肉畸行归俶傥，怀冰孤诣入苍茫。少年哀乐人寰外，蛩唱声中抱影藏。
壬辰自寿	[当代] 张文胜	南冥六月天风发，开涤烦襟一夕凉。虚室敢希摩诘病，清歌犹效接舆狂。月如古镜浮空阔，梦以秋魂叩混茫。我有深杯与长剑，恢台孟夏共沉藏。
七夕	[当代] 张文胜	习习金风鬓畔轻，云旌记得赴春明。偶逢宝瑟偏传恨，可是华年不解情。一水清凉星可掬，万山苍翠目初成。深恩薄幸灯前数，想像西窗阿鹊声。
前韵遣怀	[当代] 张文胜	江水如蓝静不波，殷勤谁为采新荷。微吟薄酒欢难足，可语同怀忆未多。欲掣鲸鲵观碧海，谩哀虺蜴俟黄河。新来懒听幽兰操，满耳康衢击壤歌。
于师妹芳诞戏和	[当代] 张文胜	明珰素袜迥凌波，有美人兮服芰荷。高格独持孰子若，故人同病莫吾多。风雷在眼长观海，哀乐填胸且饮河。摛藻蜚英等闲事，不如听取永新歌。
初度自嘲	[当代] 张文胜	犵鸟蛮花动客颜，云飞溟涨式瞻间。寄庐闹市且中隐，驻景神方期小还。痛饮于时值秦季，深情在昔类殷顽。余生不蓄乘桴志，木石吴儿鬓也斑。
南溟	[当代] 张文胜	南溟小驻坐愔愔，六月庾关云树深。镇日开轩延海气，连宵听雨动秋心。酒边不免嘲鸡鹜，梦里何须愁古今。三五佳人能好我，平生犹未报双金。
戏赠伯狐	[当代] 张文胜	莫恨书生骨相臞，天风海雨染髭须。寒家也办陈蕃榻，佳客自携张翰鲈。素不交言世同我，谁堪飞盏醉而呼。明朝手把梅枝去，一笑层冰积雪无。
中秋戏答伯狐二首次其韵 其一	[当代] 张文胜	轼流海岛甫依严，荔足安心栗可餐。度岭后来逢雨旧，观潮久立觉天宽。梦惊青剑寒光舞，酒话金陵佳气蟠。一别江湖秋水白，歌呼笑傲兴休阑。
中秋戏答伯狐二首次其韵 其二	[当代] 张文胜	尝鼎难除尘事苦，读书早味世情酸。视天梦梦网罗密，看水茫茫衣带宽。浮海乘桴时岂至，连山问卜策谁刊。今宵南国月华里，堆案珍羞独仰钻。
咏明太祖二首 其二	[当代] 张文胜	斩蛇一剑起江南，杀到承平意未酣。显戮股肱到狂矞，雄夸扩廓是奇男。金棺红粉事难赎，缇骑貂珰晚益耽。姬考云亡孰牵复，逆鳞张磔老龙颔。
榆关	[当代] 张文胜	三月榆关正寒苦，小梅窗下雪深深。瓶笙花影愔愔梦，翰海神京历历心。一种寂寥劳玉想，十分冷淡要清吟。江南春色浓如酒，瞻望斗杓谁与斟。
云四兄赐诗见忆放歌以答	[当代] 张文胜	有酒须倾拚玉颓，有书须读慎炎埃。京华宫阙难济胜，江介芙蓉堪系哀。幸不违仁宁违世，差能无病即无灾。故人昨夜投诗简，梦觉担山风雨来。
咏明太祖二首 其一	[当代] 张文胜	亦豪亦贼亦轩羲，食虎啖龙天吏姿。大抵高皇能将将，未容冢宰自师师。分藩岂仅防他姓，传国终须类我儿。一代勋臣陪寝庙，忠魂冤魄绕灵旗。
读杜集二首 其二	[当代] 张文胜	诗人一例拙身谋，晚值疮痍遍九州。魂远难招谪仙语，诗成唯向汨罗投。江山流寓文章在，今古浣花笾豆留。浩荡南征终不返，寒潮夜雨没沙鸥。
读杜集二首 其一	[当代] 张文胜	杜陵笔力泣真宰，坐使穷年罹百忧。严仆射何中道死，李供奉复夜郎流。诗经丧乱添悲壮，舟入江湖肯拍浮。想象酒酣帻将堕，吞声一哭古今愁。
次韵钱钟书先生阅世诗	[当代] 张文胜	崩断昆仑玉石摧，长歌吟罢动深哀。何曾鲁壁无残简，至竟秦坑有冷灰。万马齐喑天自醉，满枰皆劫席难推。平生悔学屠龙术，袖手海桑知几回。
腊月廿四日故乡对雪吾乡风俗以是日为小年于日夕之时展墓祭祖也	[当代] 张文胜	湖山小立暮天宽，放眼浮云莫便欢。事势今唯长太息，风尘到处损儒冠。去长安已若许远，自太康来无此寒。王父坟头草木白，界苍涵翠泫然看。
大寒日对雪一首呈诸友	[当代] 张文胜	岁暮心情懒自宽，清愁不断况清欢。羁栖尘网谁交盖，屈曲虬枝倘挂冠。于彼崔嵬要狂醉，如斯风雪有奇寒。眉边肩上濛濛里，顷刻芳妍仔细看。
乙未大寒日有雪答赠云四兄	[当代] 张文胜	明时真愧硕人宽，谩理襟怀到古欢。夜雪又来染星鬓，梦云若可洗尘冠。山中梅发思幽讨，城上乌飞惊大寒。寥落江潭谁相忆，年光几对月光看。
重阳后三日登钟阜头陀岭下眺大江归来有作用前韵	[当代] 张文胜	驾言出邑郁怀宽，蹬藓梯霞亦足欢。送目雁边几忘世，抚膺林表一弹冠。斜阳满地桂香老，秋水极天帆影寒。好赋归欤下幽涧，紫荼红蓼杂然看。
伯狐来书索诗因再叠前韵以答并呈车老无同志瑾三君	[当代] 张文胜	微尘局蹐孰言宽，醉饱聊当千岁欢。履世能销几緉屐，著书莫负二梁冠。拿舟冲雪清兴绝，说剑谈龙夜雨寒。明发江湖吾亦去，金陵佳气付谁看。
访商丘侯朝宗李香君故居	[当代] 张力夫	别感侯门似海深，馀晖楼角转庭阴。往来客吊桃花扇，天地谁医壮悔心。风抚芸窗萦乱絮，尘封几案锁瑶琴。古城今夜思沽酒，醉与何人放浪吟。
来柬邀赴鸿雪诗会呈吴空老	[当代] 张力夫	杳杳长天过雪鸿，寒庐内外到春风。明朝樽俎人当醉，今夜窗花冰已融。感有高情知月下，愧无大志匿城东。文章重铸建安骨，还赖幽燕老将功。
双城辽沈战役前线指挥部旧址二首 其二	[当代] 张力夫	四壁功镌百将名，河山壮丽骨纵横。围长欲打真儿戏，战锦方为大事情。惶恐流年终作幻，犹疑永世不超生。萧条庭院徘徊久，雪意沉沉未放晴。
双城辽沈战役前线指挥部旧址二首 其一	[当代] 张力夫	瓦舍风寒雪欲颁，雄图犹挂壁中间。驱倭声震亚欧美，伏虎威加山海关。四野血光归寂灭，百年青史费增删。可怜帷帐深依旧，天马行空去不还。
共京战宝安燕饮兰棱酒家诗赠韩非子并九鼎文友	[当代] 张力夫	松辽初至莽原平，瑞雪飘遥落太清。却值三冬思九鼎，不辞千里醉双城。高怀酒羡陶元亮，大历才推刘长卿。歌罢满楼风动魄，此生谁信是浮生。
秋日遣兴	[当代] 张力夫	梧叶黄飘岁已三，依然混迹古城南。街迎十里旗红紫，雁背一声天碧蓝。缱绻国风归妙悟，清泠秋水付高谈。登台菊酒酬嘉客，毁舍何妨异兴酣。
西夏王陵	[当代] 张力夫	英雄立世岂知闲，纵马开疆啸玉关。二百年纷争霸业，三千里惨绝人寰。断台荒冢思曾是，斜日西风叹者般。渴饮笑谈都自去，崔嵬只见贺兰山。
西行归后寄君明兄并天水诸友	[当代] 张力夫	念我新交鸾凤俦，阳关曲绕八仙楼。伏羲庙访松槐古，麦积峰探烟雨幽。宿酒津津翻欲醉，清欢历历转成愁。当时渭水声犹在，回望秦山万里秋。
西客站误车寄谭牛二公并内蒙诗友	[当代] 张力夫	碧草秋烟骏马驰，高原约有旧相知。忘年重谒明妃冢，把酒细论边塞诗。聚散台空听笛远，往来风寂对灯痴。转思归日无离恨，子夜长街强慰之。
戏题高烧初退	[当代] 张力夫	炎炎可畏慕凉风，三日头昏耳半聋。纵酒心神愁未遂，减肥事业告成功。生遭火旅身随命，世演童观道悟空。闲与伊人听击缶，凡胎或许转灵通。
滇游途中致三益斋	[当代] 张力夫	风光最好到云端，雁帛来时著意看。已料班超能济世，虽为贡禹不弹冠。吟鞭更涉三江险，酌酒相期十日欢。幽谷兰芳通一气，滇南塞北路千盘。
思南至贵阳路上	[当代] 张力夫	嘉树森森客寄踪，萦迂路远讶盘龙。朝驱铁马三千里，暮览苍山一万重。涧水时来酬逸兴，野云偏爱障奇峰。当年自大究谁错，汉使夜郎都未逢。
军博小聚限韵十蒸	[当代] 张力夫	还于小店会良朋，渐退炎炎暑气蒸。急雨隔窗时断续，流光入轨自频仍。且消清洌三千盏，不羡扶摇九万鹏。莫问今宵宿何处，长街任意枕吾肱。
迁居二首 其二	[当代] 张力夫	泽深毕竟已回龙，冉冉霞晖郁郁峰。背景分明须淡化，元神寂寞且从容。随时好日风和月，到处桃源夏与冬。今夜露台安竹榻，清凉有梦近仙踪。
与怀信兄隔年再聚有赠	[当代] 张力夫	重洋难阻客归程，信可凌云度太平。朝发美洲西海岸，夜谈华夏北京城。春秋自转新奇景，骚雅相持故旧情。但得吟风入同道，缘来不必问前生。
迁居二首 其一	[当代] 张力夫	数载飘流问舍门，浮生为客感无根。长安只合归龙泽，苟活犹当颂圣恩。万里路遥身渐怠，五车书满意重温。帝陵西北十三座，何日清明奠一樽。
杂志社搬离北兵马司	[当代] 张力夫	争锋吴越解轮回，检点自家春茗杯。院落风凉终附势，葡萄干老不生梅。枉多瑰伟神三代，难得糊涂账一堆。漫把诗书作包裹，车于巷外几声催。
拾梦斋邀予猜球赌酒其屡战屡败戏题一律	[当代] 张力夫	十年前迹已深藏，混入今贤墨客堂。前迹何堪尸走肉，今贤未许我从良。早知赌性关心性，暂借黄粱佐稻粱。兄本才高神附体，少陵酒债记寻常。
闲寄甲夫	[当代] 张力夫	百年剥复共谁亲，巽坎相交作比邻。久逐高墉飞隼势，翻思多悔亢龙身。山林就近遁随意，经史从头需认真。却羡小街无闷客，江湖不问几冬春。
洞庭	[当代] 张力夫	苍茫烟雨放孤舟，逐浪分波大泽游。屈子魂归鸥作伴，湘君泪断岛空留。五千年梦接今古，八百里风翻乐忧。到此焉能蒸俗气，题诗未敢上名楼。
安居	[当代] 张力夫	安居未必老林泉，且共云闲守地偏。花谢花开因换季，人来人去果随缘。清风习习得疏荡，好梦悠悠无挂牵。却又敲门呼早起，小儿教我大成拳。
谒李少春纪念馆	[当代] 张力夫	图饰丰功挂满墙，兰花旧照遣馀香。生涯有限知非日，文武兼修二百场。雪暗天低音杳渺，楼高地阔政辉煌。可怜遭遇时乖悖，丑辈纷纷据大堂。
白马寺	[当代] 张力夫	古刹苍松不记年，南宫夜寝事如烟。登台久觅金刚杵，望塔高通色界天。马已成灰无汉魏，人犹到此了因缘。来时曾过邯郸路，谁信身于梦里边。
李鸿章	[当代] 张力夫	天国烟消说太平，暂将垂死认中兴。北迁直隶身骑虎，东渡扶桑心骇鲸。千载宫廷无变化，一时人鬼不分明。枉然竭尽移山力，难挽摇摇大厦倾。
潮州归后步韵吟石老人	[当代] 张力夫	秋来逸兴未凋零，茗坐露台辞市声。咫尺森森榕状态，高低恰恰鸟风情。老仙庐对西湖景，归客心关北雁程。珍重文缘待他日，凤凰山听凤凰鸣。
三江兄命题貂蝉	[当代] 张力夫	三英激战虎牢关，妾自侯门养玉颜。飞将倾心收绝美，司徒巧计入连环。九垓争逐秦廷鹿，千载空谈汉室奸。羞比明妃称大义，苟全微命一时间。
步韵贺君明兄贵诞	[当代] 张力夫	坐钓陂塘锦鲤鲜，春风秋月自翛然。得闻地籁知天命，懒解尧封忆舜年。渭水舟藏烟浪里，秦山人醉菊花前。遥思两可斋中客，往日停云犹在肩。
华山	[当代] 张力夫	白石嶙峋仙掌晴，三峰天外翠云横。迢遥径隐孙登啸，寂寞风传崔颢声。是处方能谈险阻，他山岂敢认峥嵘。劳形即过幢千尺，扰攘人间事不惊。
沧浪亭	[当代] 张力夫	子美翩然一舸归，松亭高筑释前非。慕君千载神清远，达命孤山道隐微。苍翠竹间怜石瘦，镂空窗外叹花飞。观鱼自得天将夕，不与濠梁素愿违。
谭博文先生哀挽	[当代] 张力夫	清唳萦回尚可闻，辽阳归翼向无垠。才情自出湘西水，襟抱曾开塞北云。永隔人天悲此岸，初逢车笠感斯文。春寒夜半风岑寂，独坐萧斋长忆君。
汉平兄病愈邀饮	[当代] 张力夫	二十年前谊可珍，狂来敢笑谪仙人。醒言王质樵柯斧，醉试陶潜葛布巾。烈酒即今须浅酌，清茶日后转多亲。相期涵养诗情健，买得渔舟复问津。
刘公岛	[当代] 张力夫	昔者渔人逢道君，岭疏林秀傍鸥群。龙祠已忘丁辰日，督府还来甲午云。诡谲丹帷摧汉祚，苍茫碧海葬清军。可怜一座神仙岛，百二年多吊古文。
闵航路共京战卫中伯元兄小聚约赋真韵	[当代] 张力夫	青年结社老来亲，契重文缘二十春。一盏犹期千日好，三山自适五园邻。天庭显赫归为梦，人海浑茫聚是真。击节当歌将进酒，吾侪岂羡实之宾。
岁晚闲吟	[当代] 张力夫	凭他造化有安排，不复惊嗟时运乖。执著天西无净土，疏通心下少阴霾。风云流转佳人梦，山海宽容逸士怀。择日行囊收拾妥，斜阳岛上待朋侪。
抗战英雄高志远之孙高小平来京晤叙诗以述怀	[当代] 张力夫	我与先生论世交，皆缘祖辈尚骠姚。锋寒华北倴城月，气逐冀东沧海潮。往事难言云散尽，闲愁莫取酒来浇。敢当敢作知无悔，岂有英雄畏寂寥。
送春	[当代] 张力夫	薰风难似日前清，携酒楼高欲问程。在昔连年全未觉，方今到处总关情。镜中检点星双鬓，柳外飘摇絮满城。雨后东君留不住，闲听一夜落花声。
致启宇先生并贺四川诗学会成立	[当代] 张力夫	峨眉山月老华西，雅帜新擎气不迷。久对松窗风顺逆，难从槐蚁梦高低。云当蜀道危时赏，诗自草堂深处题。子美念来唯一愿，长将清水注花溪。
云龙山怀古	[当代] 张力夫	登台俯仰豁然晴，千顷琉璃龙不惊。慨忆地天分汉祚，浑涵今古一彭城。黄茅冈外石床老，大佛寺前钟气清。羞复闲亭说刘项，山人放鹤九皋鸣。
寿张公桂兴	[当代] 张力夫	古稀吉庆韵章加，梦笔新生五色花。白鹤苍松呈霁雪，南山北海醉流霞。为悬陈榻心良苦，敢酌贪泉气不邪。叹赏秋高天薄暮，东篱寿客正清嘉。
闲赋二首 其二	[当代] 张力夫	遐影三山近影槎，丝垂高树几人家。寸雕蕴藉荆溪水，永日逍遥阳羡芽。尚有箧中词可读，全无窗外事堪嗟。负暄野叟饶滋味，懒去东陵学种瓜。
闲赋二首 其一	[当代] 张力夫	偶然淘得段泥壶，形似汉钟神亦殊。底款惊推雍正世，温颜疑出老君炉。微观一寸清幽国，大觉三生妄诞途。自守无须鉴真伪，且存明白且糊涂。
春馀即事	[当代] 张力夫	东风著意不留痕，花雨轮回日渐温。三月生成杨柳絮，一朝飞遍牡丹园。还思柴户昔时酒，欲访山桃深处村。莫怪诗情近来乏，登高难似少年们。
泰山	[当代] 张力夫	天梯风透骨，沟壑水传声。壁上龙蛇舞，云间鬣马争。灵山纳兴废，野草惯枯荣。回首南门外，乾坤一羽轻。
携侄儿登岳二首 其二	[当代] 张力夫	欲赏奇峰秀，弃车徒步行。霞分半空色，瀑落一山情。仙径今知曲，凡生那得平。渐来星月近，共尔历峥嵘。
携侄儿登岳二首 其一	[当代] 张力夫	旧曾相识浅，今复泰山游。傲岸平川起，豪情天际浮。风滋古松壮，岁减少年愁。且续红门路，巅峰或可求。
赴黑龙江工作途中作	[当代] 张力夫	汽笛一声杳，客程何处终。秋风梳乱发，晨霭没孤鸿。回首纤尘断，犹疑大道通。关东天地远，蔓草间丹枫。
夏日陶然亭	[当代] 张力夫	相邻三十年，一水唤陶然。湛湛收芳霭，粼粼泛画船。蝉依高柳唱，客枕旧书眠。涵咏清风在，浮名不必传。
驱车自乌兰浩特赴中蒙边城	[当代] 张力夫	葱茏树深浅，峻峭岭回环。雨纵超然兴，云游阿尔山。金莲开碧野，清气荡幽关。自此相思梦，年年六月还。
共金水登岳	[当代] 张力夫	流光知有限，良约岂能违。几点孤鸿爪，千秋泰岳威。鹃听玄谷寂，松看碧云飞。醉卧天街上，仙津梦不归。
登居庸关	[当代] 张力夫	关沟三十里，晓翠滤尘氛。漫上居庸塞，闲看出岫云。歌随风共起，思与雁相群。但骋清秋兴，逍遥不事君。
集唐贺福田兄诗结新集	[当代] 张力夫	好风能自至，小谢有新诗。云掩初弦月，窗吟绝妙词。人闲桂花落，心静海鸥知。早晚重相见，开樽话旧时。
得轩号畏临	[当代] 张力夫	运行三十载，巽坎不归辕。歧路迷前度，乌头梦几番。无人能代我，有畏始临轩。岭断云连壑，循溪复水源。
陶然夜泛	[当代] 张力夫	值此清凉夜，放舟湖上漂。好风斜岸柳，微雨霁尘嚣。漫忆南城古，同看北斗遥。鱼龙凭寂寞，轻桨过蓝桥。
古北口长城游罢送别贵阳韩五兄	[当代] 张力夫	渐至无人境，山深凤可栖。登台畏关险，倚垛望云低。即日王孙去，高原草色迷。梦当千万里，相与醉花溪。
常德诗人节感赋	[当代] 张力夫	四海高风聚，湘沅宿雨收。时逢端午日，晓发木兰舟。白芷千秋诵，沧波一脉流。洞庭云缈缈，思上岳阳楼。
包头再会内蒙古诗友	[当代] 张力夫	且放灯千盏，重温酒一卮。座中多旧雨，言下少新诗。守律终无碍，开渊定有时。桑榆身尚健，白首宁心知。
秋日集唐寄谭公博文	[当代] 张力夫	独坐思千里，连山晚照红。酒杯浮湛露，吹角向高风。金谷园无主，平生志半空。烹葵邀上客，此日到京东。
秋日集唐寄祥庚先生	[当代] 张力夫	云海南溟远，迢迢隔塞垣。晚晴催翰墨，桂实落华轩。用拙存吾道，驱车登古原。清光松上月，怀抱细难言。
哀牢山访千家寨遗址	[当代] 张力夫	藤老千寻树，森罗不见天。断垣茶贾去，顽石马蹄穿。十里潺潺水，终朝寂寂烟。殷勤循故道，容我问桑田。
宝云香茶社主人邀社友品茗	[当代] 张力夫	闲来黄寺聚，循例话雕虫。问卜缘难测，居庸道不穷。茶禅参宋种，诗韵契唐风。座上无宾主，澹然清气通。
虞城归后寄金宽先生	[当代] 张力夫	黄河思故道，清徵聚新侪。卓矣风流地，悠然云入怀。雄才终作古，蚁梦自缘槐。明岁还相约，醉吟听竹斋。
新平访花腰傣族村落	[当代] 张力夫	郁郁哀牢岭，悠悠戛洒江。风清民抱朴，寨老树传邦。万物存灵魄，千年佑土庞。花街生妙趣，卜少试新腔。
行至红螺寺	[当代] 张力夫	期与白云会，晨钟先导吾。千竿呈翠玉，满斛漾珍珠。寺易明清主，山留晋宋图。差之惟一念，净土岂遥乎。
听壶轩品茗得句赠座中师友	[当代] 张力夫	小阁漾芬馨，嫩芽新炒青。知其邻闹市，借此寓凡形。浩气虚能养，方壶静可听。永和人隔绝，竹壁有兰亭。
与辽宁友人别后作	[当代] 张力夫	浮生多怅恨，昏昼替清宵。若不亲风月，如何慰寂寥。眼中杯历历，窗外雨潇潇。念我嘤鸣友，新归大石桥。
己丑初雪	[当代] 张力夫	九月凝飞雨，盈窗动晓寒。城山冰境界，槐柳玉琅玕。俯仰千秋小，行藏一念宽。自非梁苑客，伏榻效袁安。
客乌兰察布再呈牛敏君	[当代] 张力夫	塞北红山口，流年梦未停。天垂云淡淡，雨过草青青。健马思空阔，长风拂性灵。今呼河套酒，重话大汗庭。
读冰河吟稿遥寄君明	[当代] 张力夫	天水识君日，竿垂渔父浔。耽诗耽菊酒，重道重兰襟。草草三朝客，迢迢万里心。夜阑人掩卷，梦入陇云深。
常熟尚湖	[当代] 张力夫	湖山云气淡，神色远尘埃。垂柳绿相绕，睡莲红自开。风平起鸥鹭，浪稳照亭台。午钓长愉悦，周王不必来。
重游大觉寺	[当代] 张力夫	十年清水院，黄叶最相亲。丝雨迷深径，灵泉鉴故人。凭他风月老，存我性情真。伫望双松柏，扶疏抱塔身。
抱琴客邀赴虞山	[当代] 张力夫	川原有其势，王霸有其宗。吴下人崇古，城间山卧龙。神泉归石涧，夕照对辛峰。敢负瑶琴约，偕来拜仲雍。
诗友沈锡明英才早逝步韵志感	[当代] 张力夫	素未谋君面，清徽不必猜。晚风归古道，深雪静纤埃。自此无罗网，依然有恸哀。冥冥他日约，谈笑柏梁灾。
忠亮邀游齐鲁未至依韵谢罪	[当代] 张力夫	最憾年来事，鱼鲜未饱尝。东坡肉悬箸，北海酒盈觞。俗虑终将了，朗吟应可望。芙蕖解人意，一瓣有馀香。
步韵寄君明兄	[当代] 张力夫	渭水曾为客，初来雨未晴。挥杯三日满，敛雾一天酲。燕市归无憾，秦腔回有声。参商暂相隔，不改两心清。
贺刘东坡老诗结新集	[当代] 张力夫	回眸历甘苦，朝暮已成歌。了悟古城月，行吟沧海波。诗求温厚道，人敬老东坡。更约明春会，忘年意兴多。
黔中友人邀写天下第一壶	[当代] 张力夫	仙乡成大器，紫幻碧霞间。俯瞰湄潭市，高居火焰山。壶中天地广，方外水云闲。我欲探奇境，葱茏梦未还。
寄滦南高小平葛恒二君	[当代] 张力夫	先辈英雄迹，犹传百里乡。结交缘隔世，得见鬓飞霜。谁不成尘土，我空添感伤。基因知尚在，敢作敢担当。
海楼兄来京同登居庸关	[当代] 张力夫	相偕新伴侣，来访旧山阿。要塞雄居壑，奇峰翠叠波。凭高思道远，恃险误人多。他日江南会，前游说烂柯。
送王亚平归云南	[当代] 张力夫	长安居不易，雅道漫尘埃。腐鼠成滋味，鹓雏得忌猜。终非政坛客，空负谪仙才。且尽一杯酒，天南风快哉。
北大荒别后宝海兄索句	[当代] 张力夫	有客居东北，雍容笔落珠。相邀晨霭近，得赏世风殊。静寂雁窝岛，沧桑兴凯湖。时空安可界，敦厚且同途。
清明二首 其二	[当代] 崔荣江	清明苦雨独登台，又瘗相思入野苔。瘦损何曾销故忆，衫宽依旧裹悲哀。纵横昏泪时常滴，千结愁肠久不开。但得清魂常伴我，余生甘愿卧蒿莱。
挽青丝	[当代] 崔荣江	纤绳十结记心期，最忆江南邂逅时。月孔桥头听小橹，女儿墙外折香栀。当年发短君初识，今日丝长君不知。对镜乌云当自挽，可怜无替画弯眉。
春日寻香	[当代] 崔荣江	春堤三月柳烟侵，婉啭莺啼试好音。桃渡轻舟能载客，兰亭筝韵可撩心。怜香应往花间嗅，闻笛当从陌上寻。但惜清纯难撷得，朝朝扶作鬓边簪。
清明二首 其一	[当代] 崔荣江	何年无雨过清明，芜草含悲泣鬼城。春梦疏缘春事起，故思多与故人生。膝前憾未雏鸦哺，身后空烧冥纸情。陌上清风何共戚，杏花吹罢落英英。
网 步韵凝香	[当代] 崔荣江	多情多误碎心人，镜影昙花辨不真。悄避流言销瘦骨，怯临虚网染情尘。先尝青果皆酸涩，又识屏梅亦少纯。恨剪柔肠丢几段，余生弗再近花身。
书	[当代] 崔荣江	澹华侵牖白成疏，欲识颜容影却无。人去经年隐小月，思来一夜啃残书。长吟但尽添思念，鸳梦无长惹恨嘘。频怨骚人遗好句，谁知几字不堪予。
春钓	[当代] 崔荣江	草束成编覆陋居，临塘但坐钓春鱼。息眸不意失香饵，假寐由神蹑太虚。不纵胸襟沾俗厚，听凭白袷舞风徐。清心懒理红尘事，一任江湖战马车。
木头人	[当代] 崔荣江	梦断经年已绝思，身如桃偶远欢悲。实心藉刃雕灵窍，拙眼凭人画浅池。腹缺肝肠焉寸断，眸无清泪怎空垂。何方得觅观音手，一柳重生失魄儿。
春有感	[当代] 崔荣江	柳风温婉一分凉，渐次扶花著影墙。小苑葳蕤生草绿，弯篱摇摆走鹅黄。农家尚未收新黍，来客已然褪旧裳。人道春光时日好，可知桃杏不如粮。
身似白云能几人入句	[当代] 崔荣江	砥砺恒沙等劫尘，菩提未度百年身。岁抵昆仑弹一指，缘拼流水逊双鳞。浮名合累心机客，山水当生眼底春。嗟呼愚俗终难悟，身似白云能几人。
感怀	[当代] 崔荣江	何以今生问彼生，金钱掷罢意难平。嶒崚跌宕伤双履，云水浮沉枉盛名。朅昨犹怀人抱柱，来今已失月倾城。再卜灵签浑不济，俗身华盖恁难更。
无题五首 其五	[当代] 崔荣江	半世风华与岁飧，羸骀无力到云根。抽簪散发思斗酒，折剑磨锋改解豚。两眼白曚凭俗诟，百城书破任风翻。惟余瘦骨丢无处，还借操觚试一论。
辛卯年九一八有感	[当代] 崔荣江	东海屯兵感肇兴，陪都久矗帝王旌。羊秋蒋作艋朣客，辛未倭侵北大营。令以三军刀下俎，忍教一国火中城。当年不效龙城将，少伯空呼边塞声。
感怀一首	[当代] 崔荣江	江湖风烈削崔嵬，病骨羸身忍一摧。趋避霜严濡两鬓，教延医善诊三才。时伤轩翥如蕉鹿，便付肝肠等劫灰。此疾方家曾著药，孤山正好访新梅。
无题五首 其二	[当代] 崔荣江	尘嚣趋避走偏隅，豪气元龙愧一辜。黄蜀笺铺青玉案，乌龙茶煮紫砂壶。征袍月浴真英杰，白袷风流也丈夫。未有长缨堪缚虎，董狐锋下试吞吴。
无题五首 其三	[当代] 崔荣江	照心一烛秉高贤，双翮迟生力不褰。入世功亏三尺水，持家潦倒五铢钱。纵开腹笥充香茝，无有胸膺汇海川。便束奚囊归竹舍，教儿翻弄五根弦。
无题五首 其四	[当代] 崔荣江	振衣不屑效凋桐，弯骨犹当慢引弓。豪赌冰心星月黯，趋量亥步海山雄。半壶酒兑江南雨，一袭衫翻古塞风。何必霜天伤白草，明年柳眼复青瞳。
无题五首 其一	[当代] 崔荣江	岁渐黄昏发渐疏，心田荒却忍轻锄。无凭竖亥量山海，且仗陈玄写陋书。鱼种方塘花种院，烛明长案月明居。杯中斟是闲情味，笑说陶公或不如。
夜饮听雷	[当代] 崔荣江	天幔深深不得裁，一声椎楔黯云开。风惊檐马嘶更夜，电灼檀几爇酒杯。匼匝肠愁酲便朅，浑雄肝胆吼当回。予身尚有乾坤气，蓄以长空第二雷。
与友逢，饮于夷陵江上。	[当代] 崔荣江	曾晤良朋饮大江，青衫风舞拟舟幢。乌棚荫下烹红鲤，青瓦盆中煮紫豇。徙倚分征身自独，重逢合盏影成双。无关两鬓霜毛重，还是当年旧脸庞。
秋风诗	[当代] 崔荣江	敢弄凋萧对是非，秋刀小试杀重围。无欺菊胆雄常伫，窃笑鸿翎懦一飞。我藉严霜销世浊，谁凭瘦骨晾寒衣。斯心用苦谁相识，多遣愁怀恨鬓稀。
秋夜闻风雨声有寄	[当代] 崔荣江	金风觱发向南吹，声起萧条类竹篪。疾略臃山还瘦峻，横行高树削葳蕤。篱寒骤入三生梦，檐雨犹侵一夜思。乍记姮娥衣尚薄，该当白袷换纱时。
感怀五首 其五	[当代] 崔荣江	混沌生涯悟道微，尘情惭促鬓毛稀。少狂赌墅拼豪气，老倦中庸怯阵围。一枕梦经花月醒，五湖船逐水云飞。沧浪瓢取分泾渭，不许横流濯客衣。
感怀五首 其四	[当代] 崔荣江	为阗腹笥月悬灯，一幻高云凫舄乘。意气青衿堪负笈，彷徨白袷悖担簦。徒喷热血洇襟袂，枉执寒锥刺股肱。望见秋山浑似客，愁云正向老眉凝。
感怀五首 其三	[当代] 崔荣江	江渚平身仰九嶷，登云伊始瞰山低。阗胸沧海汎三思，入眼桑田垦一畦。才拙楚郊惭舞凤，声嘶陈宝效鸣鸡。百年回首今生事，扫壁犹能看旧题。
南京有忆	[当代] 崔荣江	楚尾吴头冠帝京，六朝歌舞尽升平。秦淮水好缘脂粉，建邺宫峨岂石城。王气屡从江浪去，江山焉遂尔曹更。铜驼身锈千秋事，不碍栖霞一月明。
感怀五首 其一	[当代] 崔荣江	弹铗秋声涩不开，羸身无骨市燕台。丛笤遗力除三径，两耳留聪待一雷。但撮乌龙烹落拓，勿教明月照徘徊。年头可待春消息，南望长空有雁回。
感怀五首 其二	[当代] 崔荣江	不识尘情倔且愚，何凭刀剑削胡须。元规尘外曾呵壁，五柳风中未种鱼。老面无凿浑沌穴，霜毛已较白头乌。奚囊检有牢骚句，敢去垆前当一壶。
咏菊三首 其一	[当代] 崔荣江	总道春温叫骨羸，秋风邀约向身吹。平明雨冷濡青领，更晚霜清挑白眉。云淡花开堪仰月，世昏人倦罢吟诗。较来篱上黄花瘦，隐忍多输那一枝。
咏菊三首 其二	[当代] 崔荣江	霜风戛面等闲开，红紫应时已劫灰。不羡天香弥阆苑，岂趋杨柳媚章台。百花春踵归尘土，几朵秋心绚一隈。丸素何尝输烂漫，金风独与尔量裁。
咏菊三首 其三	[当代] 崔荣江	春风时候始垂髫，无媚东君忍寂寥。非与花间期共寐，还耽月下说分镖。寒衣尔肯披多日，苦雨谁堪饮一瓢。自在篱间咂况味，任由骚客诩高标。
秋兴二首 其二	[当代] 崔荣江	十月登楼倍觉寒，鸿声依例诉凋残。摇檐铜铎摧心裂，穿牖金风射目酸。幸睹夕阳温大块，频烧枫叶炼层峦。客衣便覆霜尘里，也赋秋弦作一弹。
香儿芳辰有寄	[当代] 崔荣江	芳辰欲寄抖奚囊，寥落残篇尽旧章。竽滥忝吹莺语软，墨枯焉写柳眉长。慕斯著岁争梅萼，愧我流年比稻糠。赊酒华筵搜一阕，能存几字不相忘。
孟兰赠诗以戏，读之愧怍。原韵和之。	[当代] 崔荣江	君才不赐我窬墙，偶得毛皮未见长。凿窍无开心作愧，觍颜初厚笑无妨。效人削管濡陶砚，乏力谋篇阗阮囊。何日抵公教纸贵，白眉秃矣或能将。
秋兴二首 其一	[当代] 崔荣江	砥砺旻寒吟式微，青衫萧瑟入重围。岚风一刃削高杪，河浪千牙啮石矶。忧客心残殊烛灭，征鸿翮断类尘衣。东南尚驻春颜色，谁借高云向此飞。
游普陀山	[当代] 崔荣江	仙山不独冠蓬瀛，灏海鸿蒙起梵城。三寺千庵因佛砌，一花十叶结缘生。客心悟道堪醒梦，龟石听禅亦忘情。肯偈云头观自在，劈空犹诵大潮声。
偈题：不肯去观音	[当代] 崔荣江	普渡心堪辨正邪，观音最肯座中华。扶桑殷约迎千卷，自在犹疑乘一槎。勒骑懒驱银白象，呼澜频阻铁莲花。潮音洞里听潮拜，遂令仙山始佛家。
孟兰生日有贺	[当代] 崔荣江	孰令命途乖舛多，恒沙俗世久研磨。异乡苦旅心思国，檀几奇文字换鹅。常念飘零常堕泪，每嘘孤独每吟哦。幸逢不惑归乡里，自有妻儿一手呵。
登应县木塔	[当代] 崔荣江	孤矗边城瞰大千，沧桑历数晋风烟。雁门西藐走青岫，汾水南瞻抖白弦。檐马声催檐上鸟，佛龛香系佛中缘。客凭高绝望平野，依旧黄沙扑旧廛。
车过秦岭	[当代] 崔荣江	一车委曲越千隈，行道嶒崚破壁开。洞啮甲身吞若蟒，风飙窗隙吼如雷。倏明望眼歇山坳，且烬松毛爇酒杯。去路依稀云障里，更生肝胆伏崔嵬。
代王府于明末被焚，仅存其九龙照壁。吊之。	[当代] 崔荣江	王阙恢弘冠帝京，执鞭九塞锁纵横。朱家高爵封千嫡，天子皇恩宠一城。但劫清骑诛族尽，恒教阆苑拟蒿生。壁龙空作当年舞，可惜今朝不复明。
无题二首 其二	[当代] 崔荣江	生涯醒梦两纠缠，廿四番风吹不眠。秋重花殇三径雨，更深心泛五湖船。烛红新滴凝如泪，往事陈灰散若烟。忽起埘鸡悲似我，将声啼到晓窗前。
无题二首 其一	[当代] 崔荣江	蹒跚董道斗星稀，桑海轮番啜恨归。轩翥心狂强逐日，支机骨老忝撑衣。时风不古蛇吞象，世事糊涂是也非。便借秋刀频砥砺，廉颇余力破城围。
贺孟兰生日兼自勉	[当代] 崔荣江	毕力生涯岁见高，濡文绣虎替操刀。自持春眼看三径，不意秋霜砺二毛。四壁城坚思破阵，五湖风烈试撑篙。诗心又兑元龙气，且上蓬瀛钓一鳌。
与网友生如戏子	[当代] 崔荣江	五湖风雨著霏霏，百相皮囊濯瘦肥。分汉尔曹生白脸，哭秦斯孟剪青衣。生涯角色孰堪择，花事枯荣愿久违。谁悟此生应倜傥，横流犹自逐鱼飞。
孟兰客居海外，幸归。又逢增福之时，诗以贺。	[当代] 崔荣江	行藏三秩客云根，许有鹧鸪啼断魂。何认番邦宜访戴，应知故国最留髡。归心幸托乡音促，华诞肯教诗酒论。挚友情怀君可识，鬓边一镊剔衰痕。
感怀三首 其三	[当代] 崔荣江	寒沄次第涌相摧，白草畏风呻一哀。冰坠岩崖犹砺齿，雪封山坳欲欺梅。支机老骨拼先朽，带俏新枝继后开。可笑春风担不起，忍教千瓣作红堆。
感怀三首 其一	[当代] 崔荣江	风冷咽喉饮一箪，欲吟新句齿生寒。流光照岁萦丝白，概叹吟宵掩鼻酸。轩翥蓬瀛偏掣肘，行藏董道总为难。秋霜不惜青衫老，无赖还增鬓上残。
感怀三首 其二	[当代] 崔荣江	年尘依旧鬓边吹，花已红泥怨向谁。一试薄情尝薄幸，翻教长泪兑长思。眼前秋雨真应信，梦里春风幻可疑。便许冰心痴永夜，流年未必肯相期。
自夷陵学成行塞上数十年	[当代] 崔荣江	夷陵负笈忝初成，豪气元龙向北行。卅岁胡沙湮纵马，中年海客废骑鲸。奈斟况味三卮酒，试忘收官一劫枰。乍梦江南梅子雨，醒风吹是远笳声。
和孟兰之岳王祠二首 其一	[当代] 崔荣江	史名多赖血濡滋，鹏举衣冠付一祠。鼙鼓二三欣胜也，金牌十二恨传之。乌须罪构征衣日，雪耻身亡佞相时。或是愚忠应可恨，念来辜负岳王师。
和孟兰之岳王祠二首 其二	[当代] 崔荣江	虎踞王祠荫柏森，西泠风雨掠长吟。一枪夙立安边志，四字长镌报国心。三十功名交聩主，八千路断断愚忱。佞臣白铁身何铸，一膝堂前跪古今。
感怀十首 其八	[当代] 崔荣江	诩以冰心肯自尊，斗星不灭久留存。亘生河汉澄双眼，老死欃枪灿一魂。伊始昂扬论汉楚，于今慵懒蛰乾坤。候教椎楔挝天鼓，再弄晴明照夜阍。
感怀十首 其九	[当代] 崔荣江	时临冬日有寒初，覆雪茨茅蔽旧庐。围火泥炉烧夜永，执壶浊酒兑情疏。赖酲醒忆三生约，凭墨酣皴两地书。可待晴云飞万里，向南一寄许愁除。
感怀十首 其十	[当代] 崔荣江	前缘无奈隔罘罳，昨日鸥盟幻可疑。奠雁灯花明灭处，焚情诗句劫灰时。信中言不教人懂，腕底愁应付柝知。一夜寒声催欲晓，将愁敲入五更诗。
感怀十首 其七	[当代] 崔荣江	晓来看雪倍增寒，高峤穿云透玉冠。峭壁冰牙疑暴虎，斜松白翼拟飞鸾。一天凝冻觉衣薄，万里山河许目宽。如许襟怀因皎皎，于凋萧处独凭栏。
感怀十首 其六	[当代] 崔荣江	此身无骨重燕台，心与形骸并劫灰。浑璞曾经开璧玉，栋梁也许斫樗才。行藏悖世当多舛，白袷蒙尘自久哀。抽茧平生丝已乱，何机织就又重裁。
感怀十首 其四	[当代] 崔荣江	营生索寞筑愁城，头白方烦世俗争。固守初怀人有意，长持鸡肋事无情。骑鲸志萎糊涂思，纵马心伤歧路征。又藉醇醪忘故事，醒时永夜已平明。
感怀十首 其五	[当代] 崔荣江	卅岁蓬征偃鼓鼙，情怀空自向天题。慨慷呜咽吹将蚓，澒洞无垠付测蠡。逐日雄心浑不舍，乘云高志老何赍。撼裁宣纸书索寞，圭角翻磨作砚泥。
感怀十首 其三	[当代] 崔荣江	苍茫一色雪漫漫，客眼迷茫许久叹。人著叠衣愁远驿，心无元气怯冲寒。耽情事促千肠结，扫径风吹两目酸。思有梅枝斜料峭，迢遥隔却不能看。
感怀十首 其二	[当代] 崔荣江	折枝春杪误花新，忐忑惟教纸上陈。枯墨行文千字涩，憾情生怨两眉颦。心成词阙吟刚好，怕是相思抹不匀。转向奚囊寻旧句，孰知储蓄已先贫。
感怀十首 其一	[当代] 崔荣江	莫测冥冥定舛乖，亨途星斗隔天涯。千金进出皆幻梦，一局输赢尽洗牌。潦倒貂裘赊浊酒，空心梁栋拟樗柴。奈东篱上掘泥土，往事抟将并菊埋。
寒日有思五首 其六	[当代] 崔荣江	孑立中宵客久吁，折花骑射两空图。南山马废耽香蚁，鸥鹭缘悭泣鹧鸪。欲借金风乘白羽，奈生威屑滞青襦。深酲或可忘前事，风柝声中梦五湖。
三月十七日。京城大雪，竟成树挂。以诗词二首为记。 其二	[当代] 崔荣江	觊觎春尚嫩，镇夜著寒欺。白夺新芽绿，沉垂老柳枝。梨花应幻境，素面也存疑。何弄翻云手，无聊赚客思。
春雨二首 其一	[当代] 崔荣江	蛰雷听日久，今夜始迟来。好梦因潮湿，蜀笺为剪裁。诗润檐牙欲，心酲浊酒杯。待晓执青伞，邀人共采莓。
春诗二首 其一	[当代] 崔荣江	春履何慵懒，蹒跚不得归。苍黄因久著，红绿为长稀。三巳期晴暖，六爻卜采薇。时青应可踏，早褪御寒衣。
早春二首 其一	[当代] 崔荣江	春复经年始，轮回未可赍。吾心何恻恻，芳草自萋萋。董道宜行辔，羸骀愧奋蹄。东风吹便好，不使客长携。
壬辰春节省亲偶顾老莱子山庄	[当代] 崔荣江	藉暖趋山径，徘徊晚不归。读斯堪愧怍，师古自歔欷。契阔人心哭，凄凄楚乙飞。娱亲时见促，空纫老莱衣。
壬辰二月初，小雨加雪。	[当代] 崔荣江	积云沉欲堕，千里黯幽燕。雨软春知润，居深客觉闲。无为思斗酒，藉醉忘经年。不若如花雪，争开二月先。
汾酒之古井亭	[当代] 崔荣江	古井生清冽，亭檐挑杏花。汲浆天赐醴，醉酒主呈茶。经宿馨还馥，长酲客亦家。千年谁始酿，一盏一流霞。
望柳	[当代] 崔荣江	柳丝如我思，春始便垂长。千缕为君发，一心缘别伤。风泠酸望眼，雨细淡红妆。有燕何持剪，双飞绞断肠。
二月初春晨行于野径	[当代] 崔荣江	欲觅春踪早，晨行濯径泥。拨芽听雪碎，嘬哨逗莺啼。日暖烘寒土，烟轻笼野蹊。远阡声隐约，人正试初犁。
桃花	[当代] 崔荣江	此心何烂漫，灼灼放其华。倩粉经春饰，依风向客斜。好溪犹照水，羞雾也遮纱。但问居何处，山前是我家。
夏夜饮于大排档	[当代] 崔荣江	街荫承星碎，风凉揽客迟。新蔬方入味，老酒数倾卮。大块收残盏，郁情散醉訾。归时听阒寂，沉月照忘机。
怀远	[当代] 崔荣江	湖山归鸟疾，远岸暮云沈。渐促檐牙雨，遂潮驿客心。鹧鸪声欲断，泪烛滴犹涔。每滴皆乡思，凝愁堕夜深。
端阳屈子祭	[当代] 崔荣江	溷浊侵香茝，祓尘几振衣。殊违渔父愿，遂令孟坚非。国破身何倚，江沈子不归。至今魂没处，鼓枻有长欷。
鸥盟	[当代] 崔荣江	始约三生石，相思植梦深。平明眠不起，永夜坐成吟。熬尽青釭泪，抚喑爨尾琴。一年期恁久，日日累愁心。
晚景	[当代] 崔荣江	坠日林先暮，残霞兀自燃。骑牛扬短笛，斫木起炊烟。乱世嚣尘息，茨茅笑语阗。倏闻人唱曲，一亢累丝弦。
夜曲	[当代] 崔荣江	死寂围陬落，鸣虫断废田。沉沉天暗斗，沥沥雨欺眠。客老昏浊目，皮皴刻暮年。无聊弦一拨，黾勉自承欢。
游悬空寺	[当代] 崔荣江	车绝壑边道，人凭松下风。湍溪戛石急，危寺辟云雄。飞鸟惊檐铎，尘心悟色空。归来何澹澹，不复戚飘蓬。
戏答故人打油八首 其八	[当代] 陈振家	远窜蒿莱君莫嗟，自非事事尽皆差。滩长泥软兽钤印，流静沙平鸟绣花。山月明于公爵府，溪风清过帝王家。甘泉处处无人饮，闲坐崖边洗脚丫。
戏答故人打油八首 其七	[当代] 陈振家	运气来时事也邪，门前死树忽抽芽。上山喜捡一玄武，下水轻捞两碗虾。稔子掉头奔嘴口，狐狸伸足入罘罝。张三李四能为证，勿谓吾言喜浪夸。
戏答故人打油八首 其六	[当代] 陈振家	举目青山四面遮，此心安处便为家。自剬竹节成凉枕，生切烟丝卷喇叭。黄蚁争巢长袖手，青蛙开会偶参加。有钱也去赶墟集，买点荤腥祭齿牙。
戏答故人打油八首 其五	[当代] 陈振家	定学黔敖不食嗟，围园除秽又烧畲。借来炎帝一丁火，烘出南天几片霞。焚尽香花和毒草，栽培苦苣共甜瓜。猪肥人溺勤浇泼，青盖幢幢气象华。
戏答故人打油八首 其三	[当代] 陈振家	日长渐不觉乖差，托福先生体得嘉。偶为乞烟叨野老，也曾偷眼看苗娃。叶青捋去如山厕，牛屎抓来捂血疤。彼地薪柴行处是，回城拟赠一枒杈。
戏答故人打油八首 其四	[当代] 陈振家	地自崎岖天自斜，归期一事问何赊。方忙遍岭搜岩果，又急沿溪摘蕨芽。欲往竹林收短笋，却经泥坎索长蛇。心耽故旧常牵挂，甫拟缚柴浮海槎。
戏答故人打油八首 其二	[当代] 陈振家	乍到炎乡似傻瓜，时时翘首看椰花。偶尝岩隙无名果，误踩草间三尺蛇。赤日荒丘逢坏蛋，阴霖卧榻听淫蛙。唯余一事堪相慰，处处山青水亦嘉。
戏答故人打油八首 其一	[当代] 陈振家	君问蛮乡忙那些，文交诗契可蒙耶？拾三块石支成灶，搭一间寮即是家。先向他乡详国骂，遍搜山洞喊芝麻。日间僻野拈花草，夜半幽溪会月华。
别过	[当代] 陈振家	鴡鸠何意叫关关，自顾鹑衣已汗颜。独扫蓬扉迎客至，数巡溪茗送君还。欲栽红豆期春后，难盼青禽到梦间。微径黄尘人去远，依依斜日照空山。
有悟四首 其四	[当代] 陈振家	千秋洒脱在渔樵，巢许藏光躲舜尧。万镒岂如龟曳尾，一生厌看柳回腰。去除贪念睡安稳，莫干欺心站不摇。益货追名皆贾祸，能辞染着自逍遥。
有悟四首 其三	[当代] 陈振家	文章半腹供孤赏，生不逢时休怨嗟。殊厌谄谀吹鼓手，尤憎势利纵横家。诗书良是忘忧草，水石俱皆解语花。甚个青云须自致，且由尘海信萍槎。
有悟四首 其二	[当代] 陈振家	弯弯世道似盘陀，腹有蔬藜且啸歌。谁见鲜花开不败，从无灵药救沉疴。石崇弃市富何益！董卓殒身脂太多？严子垂丝非在钓，坐观江上去来波。
有悟四首 其一	[当代] 陈振家	许将才识付天平，白屋几人酬九卿。花坠溷轩原系命，虎遭圈槛却缘名。当朝宰相门前卒，他日藩垣大总兵。千古贤能似沙粒，偶吹数颗及轻清。
暇余偶得	[当代] 陈振家	挣罢工分掸土尘，辛劳换得结茅身。狂吟闲戏溪山色，眼食心炊岩壑春。开垦潜谋天地禄，讴歌常载草莱神。粗粮能喂空肠足，世事希夷养本真。
壬子履端	[当代] 陈振家	漫空纤雨细如丝，远在天涯度岁禧。有酒何妨吟李白，无魈不用画钟馗。韶华暗逐山溪去，襟抱祇教岩嶂知。除却椿萱长为念，林泉寄傲早心期。
山行	[当代] 陈振家	萧骚林径布苔茵，经月重来觉处新。野笋成鞭初放叶，山花破萼自争春。痴肥木耳嫩堪采，娇艳荒菰色可亲。群鸟欢呼故人至，绕枝宛转叫声频。
大队小学	[当代] 陈振家	一拨人流一拨歌，田头来去似穿梭。开荒可保粮缸实，识字焉能枵腹和。小鬼读书今更少，老师墨水本无多。晚间电影大家看，同赏春苗形象峨。
茅寮	[当代] 陈振家	群山入夏翠如浇，晒药得余随处聊。水火竹筒烟袅袅，汉唐故事话迢迢。挑鱼越岭万州贩，呼狗搜山邻寨苗。活计暂停来聚首，纳凉闲侃到茅寮。
漫成	[当代] 陈振家	蓬居寂寞故人稀，玉垒烟崖数十围。终岁泉声留苇席，千岩曙色到柴扉。绝无才识吟梁甫，略剩疏襟赋式微。劳作能生酣睡美，已忘尘世百重非。
苗家女	[当代] 陈振家	自制靛蓝濡布麻，连裙及膝缛边花。头巾细绣密葩卉，发髻高梳藏鬓鸦。佩饰独钟银手镯，翻山偏擅赤跂丫。初来琼岛寡闻识，对岭争观苗寨娃。
苗家	[当代] 陈振家	露湿林稠萦积云，重峦深处有山村。树皮藤叶蔽风雨，石灶勾刀伴晓昏。稻种山巅收火米，蕨生涧畔采蔬飧。问渠当世国中事，如堕幽深未得门。
山居杂咏六首 其六	[当代] 陈振家	放闲便到谷中行，随蝶看花意兴生。怕痒含羞偏有刺，粘衣牛膝漫多情。方奇笼草噬虫术，复怪山蕉爆果声。造化神工雕万物，森罗万象各经营。
山居杂咏六首 其五	[当代] 陈振家	乱棘修芒绕谷边，洼坑遍地荟芊芊。脚行浮草如船动，蚁筑危巢似堡连。蜥蜴避人慌窜穴，蛮蜂绕耳乱弹弦。世间万物各相适，尽得生机合自然。
山居杂咏六首 其三	[当代] 陈振家	荷锄携桶向偏荒，弄素搜荤治瘪肠。掏罢沟坑收水族，遍寻岭麓觅桃娘。窥人山笋供添菜，凑手草蛇堪作汤。有食有诗文且野，苏公当日岂曾尝。
山居杂咏六首 其四	[当代] 陈振家	野果山肴次第尝，周遭风物别寻常。欣逢猎户围逃兽，笑看苗家拧嫁娘。噤口讶观吞蚱蜢，缩身未敢试槟榔。多经异地增闻见，未枉蛮荒走一场。
山居杂咏六首 其二	[当代] 陈振家	天生林壑诚佳景，万物欣欣各自蕃。抱石老榕伸百足，凌云秀竹舞千幡。细流澄澈鱼虾动，软草纤绵鹿兔奔。潦倒南来翻不赖，诚知天意属骚魂。
山居杂咏六首 其一	[当代] 陈振家	沐浴饮烹皆矿泉，珍肴野味不花钱。逛山逛水开门至，观竹观花就舍前。且牧黄牛青蔚处，还依白石黑甜眠。俗夫未识个中乐，却为逢人说可怜。
海南初春	[当代] 陈振家	细草小桥茅舍幽，嫩条微雨惜新柔。绿铺丘垄茵毡展，山抹涳蒙水墨勾。交错荒阡连远树，寂寥野渡系扁舟。春耕端是琼州早，泥浪犁波伴叱牛。
赋得小景	[当代] 陈振家	叠摺前峰忽掰开，阴崖突地转身回。云移丽日寻花去，涧导清风偕水来。横硉临溪猴照镜，斜榕抱石母哄孩。无须五岳游佳胜，处处风光可剪裁。
迷山	[当代] 陈振家	翻峦越壑转迟疑，歧路纵横无处宜。荆棘挽衣常作弄，勾藤拦径故相欺。试随涧水觅分径，复上峰巅辨四垂。忽见暝烟连远火，困肢再窜早忘疲。
咏龟	[当代] 陈振家	初生已带老来皴，立志缩头辞俗尘。食谢贪饕能忍腹，名夸灵测待捐身。何端赤县讥为秽，翻合扶桑敬若神。毁誉从来奚在意，不争不忿近乎仁。
咏鹤	[当代] 陈振家	矜庄稳步态悠然，忽展霜翎向昊天。声越清霄嘹旭日，志求幽逸觅松泉。合充和靖应门子，烦做卫公随驾仙。骨格天成谁不赞，诗人画匠作连篇。
采药	[当代] 陈振家	闲来最爱向峰巅，去索油盐酱醋钱。云树苍岩寻杜仲，荆围棘垒觅黄莲。每从危崠穿岚雾，又越寒溪溅涧泉。汗血斑斑无恼悔，此心已属自悠然。
凉夜有怀	[当代] 陈振家	群山寂峙月初弓，林下清溪来快风。暗里绿光知走兽，耳边细语识幽虫。迁臣但惧穷荒瘴，逸士偏怜水草葱。特爱良宵天地静，啸歌时忆陆龟蒙。
问路	[当代] 陈振家	访旧行寻石壁峰，临岐问路牧羊童。即从侧径迂岩腹，便绕高岗见树丛。椰子桄榔溪水畔，蓬庐蔬圃竹桥东。香茅半亩傍篱落，木槿数枝花正红。
异乡客	[当代] 陈振家	赤足泥巴田舍儿，蛮乡野俗少规仪。叩门随处乞椰汁，上树多番摘荔枝。解意何拘宾主礼，直言如听圣贤辞。村醪瓜豆同君醉，相送叮咛订后期。
野兴	[当代] 陈振家	无须自愧责偷生，但借琼山养性情。萦径迢遥随屈曲，乱峰错落自峥嵘。藤悬崖壁开花灿，泉渍苔岩滴水清。狂气来时忽长啸，四围虚谷共争鸣。
夜意	[当代] 陈振家	如豆煤灯四照微，兽嗥虫语动蓬扉。沉思往事唯枯坐，默咏雄词欲奋飞。杨意未逢徒自惜，梁鸿已窜不须归。皇天隆物无均与，祇许流萤放焰辉。
寄王鹤轩二首 其二	[当代] 陈振家	叶公不赏画龙真，献曝无功枉费神。田氏还须狗盗辈，齐庭未逐滥竽人。云端楼阁空光彩，海上仙山亦幻尘。休学终南弄乖巧，慎教林下鸟禽瞋。
自适	[当代] 陈振家	人生系恋不须奢，能畅身心意自嘉。耽乐何如观涧水，追名岂比醉山花。史篇屡示读书误，世事当知贪欲邪。勘透炎凉归淡泊，坦夷做个野人家。
寄王鹤轩二首 其一	[当代] 陈振家	久未涂鸦事砚田，青山镇日共流连。乱岩突兀花千树，危径悬空碧满天。旧我已忘其往矣，此骸仍在但悠然。刘郎自入天台去，一隔黄尘恐百年。
远遁	[当代] 陈振家	远遁蓬蒿缘自尊，未能随俗故离群。成心走避城楼火，对面难承郢匠斤。排抑襟怀唯看鸟，畏评世事但观云。顽痴未解当今事，穷索经书未见文。
艰苦有会	[当代] 陈振家	人生无失得何来，艰苦能茹岂蠢材。势到当行休反顾，事非可择莫徘徊。心游浊世尘沙外，情在天涯山水隈。不皱眉头真好汉，好诗自古出蒿莱。
从农有赋	[当代] 陈振家	远放贫山意自奇，谁人知我垄丘宜。狂奴故态将光大，皇帝新衣正入时。牧畜烧畲鲜玩艺，砍芭开垦破题儿。淋头浩汗快何似，畅咏锄禾当午诗。
山中咏怀三首 其三	[当代] 陈振家	但向幽深远俗喧，何须独觅武陵源。野蔬布被居恒足，耘籽开荒事不烦。尺璧未将财宝看，寸才懒侍薄书繁。留连山水无穷趣，愧少雄心读圣言。
山中咏怀三首 其二	[当代] 陈振家	青山回抱载幽清，深谷春浓鸟竞鸣。雾浸层峦苍木醉，水濡积石碧苔生。沙床虾动怜无色，山骨泉流惜透明。花草禽鱼皆得意，会须与尔共陶情。
广阔天地	[当代] 陈振家	远来海角白云乡，绿竹青椰气象彰。忝占国旗星一颗，叨承宝岛地多方。山清好作黑甜梦，谷窈偶闻幽蕙香。千古名人期慕久，岂知天遣我先偿。
山中咏怀三首 其一	[当代] 陈振家	清波轻逐落花流，浅底小鱼争上游。隔叶柔光筛碎影，别枝野鸟叫啁啾。此心欲共青山老，斯世何妨白士休。且纵胸襟寻好句，一泉一石足淹留。
黎母山	[当代] 陈振家	深山绝壑无人至，鹿饱豨肥草木蕃。霜干撑天遥翮展，老藤绕树伏龙蜿。恍临远古燧人世，似入荒陬裸体番。忽念尘区唯此处，荣衰贫富免相烦。
自解二首 其二	[当代] 陈振家	近忧远虑岂宜哉，何不舒心走一回。公毕晴堤风戏柳，饭余沃垄雨肥梅。劫灾当至任其至，好运若来还待来。清茗一壶同客共，荣枯宠辱尽尘埃。
自解二首 其一	[当代] 陈振家	潦倒南来未足哀，无争无欲任穿裁。独怜偏远离嚣世，且纵清狂伴砚台。薯谷颇敷供口食，腰肢胜任莫心灰。且将天地为裘枕，卧看浮云去复来。
山居感兴	[当代] 陈振家	尘生扰扰事纷纭，勘破贪痴自不闻。身免挨饥当击壤，居能蔽雨许敷文。归来过晌因听鸟，忽尔迷途为看云。七尺无牵权放浪，苍山深谷且耕耘。
作客	[当代] 陈振家	外出为宾四体闲，主忙张饭我周环。溪风吹面惜柔婉，旭日迎人爱绮斑。枝末露珠浮七彩，地边浓雾托三山。故人昨夜索诗急，险韵吟成赠不悭。
不寐起咏	[当代] 陈振家	乾坤如梦夜沉沉，兽吼虫喧声满林。乍误殊方批斗会，终明炎界播灵音。廿年绷紧神经弛，一夕投荒感慨深。起坐崖阶拾清气，溶溶皎月洒幽岑。
插户到石沟农场二首 其二	[当代] 陈振家	遮天翠岫望森疏，似到洪荒见太初。丛莽虽蕃无岱虎，茅刍颇给适黔驴。山林茂密堪藏拙，溪水迂回好结庐。自此人天归一体，抡锄垦植读农书。
插户到石沟农场二首 其一	[当代] 陈振家	此间未卜究如何，绿水青山意兴多。两耳由兹辞聒噪，只身渐次背风波。结篱拟种陶公菊，着手先供道士鹅。蜗角之争烦理会，但听樵话共禽歌。
山林	[当代] 陈振家	老树千年缀古苔，禽音一日啭千回。溪边野草离披发，岩曲山花烂漫开。带雨行云沉欲滴，弥烟回壑郁成堆。如斯好景几人识，不为采薪谁肯来。
别鮀岛赴琼舟中三首 其三	[当代] 陈振家	绿椰高耸缀蓝天，古岸黄沙水拍船。琼语如听吞舌话，瀛涯忽接换胎仙。南荒已异先时莽，故国谁嗤今日颠。苏子尚然无悔意，人生何处不随缘。
别鮀岛赴琼舟中三首 其二	[当代] 陈振家	万里波涛浸夕霞，岭东回望紫烟赊。故园歌泪付飞梦，异域物情同握蛇。征棹但随流水远，离鸿未必逐风斜。丈夫伸屈寻常事，四海茫茫处处家。
别鮀岛赴琼舟中三首 其一	[当代] 陈振家	一鸣长笛别家山，碧海青天白浪欢。既往百忧留后验，未来万事只前观。弄涛须学渔夫勇，戏浪应同鸥鸟安。遥望前程云水阔，已将得失等闲看。
从农有感	[当代] 陈振家	南来决计只须臾，畏见故人评指趋。尘网半生心厌倦，烟波千里浪崎岖。遭逢未把阿谁怨，跌倒端宜自己扶。愿觅长沮从穑稼，强教争做笔头奴。
初至石沟场	[当代] 陈振家	不问才华不问龄，肯从田亩即知青。船横南海赠看水，夜入琼山白赏萤。大有农功资汝学，莫将文理说人听。明朝山上砍芭去，先习柴刀怎发硎。
赴琼	[当代] 陈振家	应是烟霞前世身，归寻泉壑结芳邻。家无长物行轻便，榜有荣名情认真。凡铁枉劳高匠煅，散樗或合异山珍。还将卅载邯郸梦，换作殊方眼界新。
怀南	[当代] 陈振家	建树无方枉自惭，早生去志向烟岚。托承玉训来天北，思佩红花下海南。绘绣地球诚大计，忝逢盛事岂无参。鹏溟定有神仙在，似可浮波为一探。
山居漫兴 其一	[当代] 陈振家	风丝穿绿竹，溪影映青椰。闲坐观诸妙，端心味物华。看山怀静气，搜韵笑生涯。自放应无悔，勿嗟前路赊。
自调	[当代] 陈振家	萧然光棍汉，一把骨头穷。蹭饭来蛮国，开荒入莽丛。作诗殊蹇拙，读古只粗通。狂啸无人答，四山齐起哄。
伯夷叔齐	[当代] 陈振家	弃承君父业，来截武王騑。泥古顽难化，徒知唯德依。不谙人肉宴，但叹道心微。无故惭周粟，终归去采薇。
草木	[当代] 陈振家	草木无言语，逢时花自开。只邀蜂蝶至，不请咏家来。赞也奚曾喜，讥之未见哀。媸妍出天分，君子莫相猜。
人性	[当代] 陈振家	笼羽因声困，盆桩为病妍。家贫求卜累，事逼礼神虔。失落长吁叹，升腾喜万千。私心常作祟，几个得超然。
八哥	[当代] 陈振家	久在樊笼住，怡然习为常。渐忘飞有志，翻觉恃无伤。碟水滋干吻，杯粮解饿肠。遥瞻家主至，巧舌动如簧。
贺李凌云先生诗集第十卷刊世	[当代] 陈振家	老来仍健笔，翰墨托平生。句共西湖秀，诗偕韩水清。河山添绮色，吟苑续新声。天许期颐寿，须多十卷成。
访儿时游处	[当代] 陈振家	重来逾半纪，景物若般同。百事烟尘里，一春阴雨中。丹心随落日，白发战秋风。既往何堪忆，抬头望远空。
赴昆明	[当代] 陈振家	忽别巴山雨，来从滇国游。千峰春笋迸，一筏汉云浮。蹑足龙门上，扬舲洱海头。留连人未倦，还到石屏州。
寂居有咏二首 其二	[当代] 陈振家	有鸟遗泥粪，无人践蹬苔。不为寻构木，谁肯造岩隈。失马宁非福，亡羊未必灾。苍山如铁铸，恰好护灵台。
寂居有咏二首 其一	[当代] 陈振家	海角炎荒境，林深一径微。山高樵客瘦，草密野猪肥。有鸟情怀足，无村来往稀。固辞尘事诱，日暮斫柴归。
岁阑	[当代] 陈振家	雪花飘北国，海角已春风。百草芳心动，千山细雨濛。蓑衣辞旧岁，茅屋听新虫。烟景应非远，只看桃破红。
书感二章 其一	[当代] 陈振家	江湖风浪恶，穷僻托危身。莫问今生受，定缘前世因。乃知充木偶，不若作金人。旧我真须葬，且谋佳句新。
书感二章 其二	[当代] 陈振家	年齿将而立，结茅溟岛村。树阴含碛径，岩鸟噪蓬门。白石为书案，清溪作浴盆。耦耕聊养粹，收拾旧诗魂。
漫成答远	[当代] 陈振家	幽栖林下客，今日意何如。读水光阴迅，吟山世事疏。命穷翻妒鸟，气躁漫思鱼。预种凌霄竹，居然成散樗。
山居漫兴四首 其四	[当代] 陈振家	千嶂回环处，孤身托隐时。午炊烟袅袅，犬吠草离离。人剁猪儿菜，鸡叼椰子丝。悠然抬望眼，峰影浸清漪。
消夏应社自拈何时可辍之何字时恰雨至	[当代] 陈忠平	了得顽儿事，馀情复可哦。凉风来未约，暑气散如何。半晌嘈嘈雨，亭亭数柄荷。心中澄一片，绿荫不须多。
村山	[当代] 陈忠平	村山何所适，葛蔓自纵横。人背骄阳立，风从古木生。蜩螗频唤雨，莺燕亦憎晴。幽径喧尘动，云心晦不明。
返乡居遭雨总角旧友留餐四首 其一	[当代] 陈忠平	乡居每思返，一垄四山幽。溪满草无碍，苗齐穗欲抽。微凉清似梦，小雨澹如秋。况有儿时友，相逢忆饭牛。
观钓	[当代] 陈忠平	多客池边散，抛钩试浅深。寒波迷远近，热眼认浮沈。草碧缁尘湿，云红暮色侵。我来不关钓，一濯野人心。
午梦	[当代] 陈忠平	凉昼风宜枕，缘槐事可凭。俨然成一国，信是最高层。凰凤驱云辇，螭蛟倚股肱。营营何扰扰，反手拍青蝇。
雨来	[当代] 陈忠平	一霎天多变，晴光堕碧涔。雷鞭山脊断，云护草庐深。故纸堆成梦，群蛙鼓作琴。清风何必约，凉热在予心。
过乡居有所思二首 其二	[当代] 陈忠平	青山望不远，池柳荫门前。小饮病无碍，閒吟愁有缘。蒐书充古箧，赊梦补流年。一砚良堪作，何须负郭田。
过乡居有所思二首 其一	[当代] 陈忠平	卜居城比邻，卅里接喧尘。名简藏身易，心閒听雨真。古人偶同慨，乡党日相亲。眠起莺啼处，山山吐纳新。
夏日偶感	[当代] 陈忠平	骄阳恒作态，虫鸟各呻吟。榴火春馀艳，荷清秋借阴。羲皇如可友，槐梦岂难寻。暂把诗心息，閒愁不许侵。
初夏夜	[当代] 陈忠平	春华馀点点，夏木渐阴阴。夜噪虫初语，楼高风满襟。但愁诗思竭，空对海云深。倦极易成梦，寂廫差可禁。
城居二首 其二	[当代] 陈忠平	闭门如隔世，园草自生机。不放清风出，坐承兰露滋。香微幽到枕，交寡拙于辞。偶有虫喧耳，轻轻一拍之。
城居二首 其一	[当代] 陈忠平	蜗居城一角，半与野为邻。瓜果无须种，沽屠自可亲。地偏辞代步，日暮息喧尘。饭罢屏前坐，乾坤刷又新。
野人	[当代] 陈忠平	野人疏大志，端居一水浔。青眸谁顾惜，明月自升沈。鸥点秋沙白，烟笼春梦深。有时无所事，万籁共长吟。
郊行	[当代] 陈忠平	役身耽案牍，久与白云违。新插秧苗嫩，閒游水鸟肥。独来非恶市，小坐欲忘机。彭蠡波澄澈，山山倒影微。
邻人遗樱桃	[当代] 陈忠平	熏风红剔透，万点挂繁枝。市价高难问，乡邻偶遗之。呲牙惭老子，抿嘴笑顽儿。一物殊滋味，酸甜各自知。
贺醉妹生日	[当代] 陈忠平	悠忽六年矣，年年期此时。含膏风甸甸，弄笛影丝丝。芳讯报无恙，愁云散不知。天涯一痕梦，商略汎琼卮。
春事尽	[当代] 陈忠平	一年春事尽，花气漫馀腥。乱絮由他落，清风独我听。能安愁里病，难得醉中醒。但爱迷濛处，离离岸草青。
生日	[当代] 陈忠平	年年惭此日，日日负流年。肠热忧常积，胃寒汤自煎。青云遥一梦，薄领过千钱。别有閒滋味，清茶并纸烟。
偶感	[当代] 陈忠平	经年耽一好，半似瓮中人。清境独难造，野狐皆可亲。情于真处澹，味到澹时真。物我如相洽，何须远避尘。
催耕	[当代] 陈忠平	殷殷春雷动，云低曙色微。新村旧农事，红雨绿蓑衣。絮落萍池满，秧齐原草肥。最堪怜布谷，自带梦烟飞。
挥春	[当代] 陈忠平	挥春春不去，花影乱黏襟。思绮约偏嫩，红稀碧自深。浮云知子意，落月动予心。刻梦痕何在，茫茫一海浔。
缺席江右年会次韵向閒兄雨中至临川云山大金山寺兼应课	[当代] 陈忠平	东君如抱憾，尽日雨潸潸。亲恙稍难缓，儿心终不閒。囿身彭蠡水，飞思大金山。若见慈航里，纷携春色还。
侍母恙	[当代] 陈忠平	耆年伤股骨，况是久偏瘫。稍解侍汤药，无能替病残。三春晖正好，寸草独心寒。作孽天如此，争知跪乳难。
医者	[当代] 陈忠平	苍黎长在念，甘苦一壶悬。自信针砭手，不由生死天。红锄杏林雨，绿护药炉烟。何必相于国，隐庐名可传。
陶侯钓矶	[当代] 陈忠平	十丈突孤石，下无春水流。茫然问樵子，何以坐陶侯。烟幻千重碧，沙栖数点鸥。残阳犹弄艳，不解替人忧。
携游	[当代] 陈忠平	欲雨未曾雨，湖山缥缈中。几疑尘世隔，若与梦台通。绕树云停鹤，餐霞天作东。俄而薄熙动，拱手谢春风。
送春应第二十一回世界汉诗同好会	[当代] 陈忠平	万类有其华，衰荣莫自嗟。红英收作梦，碧雨散成霞。偶尔生忧思，殷勤理乱麻。春潮凭涨落，都向海西涯。
与久别学友聚	[当代] 陈忠平	烟迷天易暮，细雨更斜风。久别情微隔，经年怯此逢。窗含春影碧，酒漫夜光红。愁尽不胜饮，相怜块垒胸。
春思	[当代] 陈忠平	二月生机发，梅枝转柳枝。犁云堪播玉，作茧自抽丝。日暮春怜我，宵深梦到谁。风情千万种，一一遣成诗。
集陶句	[当代] 陈忠平	草庐寄穷巷，飞鸟趋林鸣。秋菊有佳色，园林无世情。只鸡招近局，举俗爱其名。秉耒欢时务，依依在耦耕。
拟作	[当代] 陈忠平	云何春睡足，人隔海天遥。齿臂痕应在，牵衣念早消。梦如能够到，愁亦不须浇。慵起看双燕，相搀风雨桥。
花间	[当代] 陈忠平	花间香蚀骨，坐久不思归。翠雨饶人鬓，红烟泥我衣。愁随春散发，心逐蝶翻飞。情景殊相洽，谁来共此机。
网	[当代] 陈忠平	稻粱谋未足，盍与世相违。幻境开青眼，浮尘远素衣。辩诗咸作乐，坐网可知机。万卷一蒐便，持之疗我饥。
春柳	[当代] 陈忠平	水涨春同溢，莺知燕亦知。软烟织为梦，肥雨剪成丝。飞絮飘难定，游人折易衰。东风愁系稳，莫向灞桥吹。
答岭南陈善埙宗翁梅花约	[当代] 陈忠平	青眼屡相顾，小子一何能。立命诗无用，锥胸气有棱。心随寒影动，春压冻云崩。合是清游日，迢遥路可憎。
秋尽	[当代] 陈忠平	秋尽不曾觉，翻嗔雁字残。流云冻为铁，乱思涌成澜。海隔东西阔，月欺形影单。霜刀如可握，细细镌吾肝。
孤心	[当代] 陈忠平	孤心惟羡酒，可以释悲欢。梦到当时热，灯随吟鬓残。经年缘转薄，落月夜生寒。一事差堪慰，无须更呕肝。
读陶应江右月课韵限八庚	[当代] 陈忠平	徙倚深云里，而能邈世情。乾坤同醒醉，草木自衰荣。岁熟三餐足，心閒万籁清。桃源随处有，五柳不重生。
寿矶山钓客花甲二首 其二	[当代] 陈忠平	人生花甲子，只是半光阴。山不费钱买，诗能随处寻。清风常把臂，大事偶关心。稍待廿年后，烟霞分一襟。
秋夜	[当代] 陈忠平	若不胜秋力，月摇云气腥。狂沙吹雁目，乱叶扑窗棂。欹枕人难寐，开轩夜未醒。寒侵诗骨瘦，念念有孤萍。
寿矶山钓客花甲二首 其一	[当代] 陈忠平	韶光堪一笑，弹指忽成翁。老退閒都有，幽居感不同。格因孤拔瘦，韵到自然工。诗外无多虑，任翻青白瞳。
题梅岭野人别业二首 其二	[当代] 陈忠平	群峰抱玉盆，而隔市尘喧。雪酿花间酒，风敲月下门。漫裁红叶句，趺坐白云根。异日閒能得，玄机复可论。
题梅岭野人别业二首 其一	[当代] 陈忠平	见说云深处，松筠掩有村。一溪盘石出，百鸟近人喧。为守梅花约，宁餐蕨草根。香添读书夜，风月自当门。
应东华宗兄吟秋命题用进退格	[当代] 陈忠平	闲云倦归岫，万壑剩孤松。鸥点荒烟白，鸦驮夕日红。商声侵到梦，秋气塞于胸。山水俱清瘦，能堪跋扈风。
秋夜暑热未消忽雷电大作为余平生所罕见也疑为暑寒二气相冲所至遂罢网哦诗用进退格	[当代] 陈忠平	暑寒逢狭路，殊死一相争。夜幕撕将裂，城云压欲崩。天何多异象，世已少冤情。我且闭深户，惟愁网不能。
煮茶茶为凤凰山主过访所赠	[当代] 陈忠平	活火涛翻细，泠泠漱玉琴。烟浮秋月碧，寒入井梧深。虚座思遥客，分汤到野禽。清风托高羽，系我白云心。
蕉梦	[当代] 陈忠平	蕉梦几时醒，心波稍不平。凉风新落叶，疏雨老秋声。灯下书翻旧，窗前月洗明。自怜愁未绝，故爱作孤鸣。
拟七夕应江右社课	[当代] 陈忠平	彳亍葡藤下，微凉息晚蜩。银河应可渡，乌鹊不堪招。风澹云心倦，星疏梦影遥。相思宁自苦，馀悸凤凰桥。
寤枕	[当代] 陈忠平	寤枕非关梦，呵窗清气凝。夜凉初可觉，衣薄略难胜。万里隔云路，秋心怯一灯。嗜之惟此网，聊以忆吾曾。
偶作	[当代] 陈忠平	多事撩于耳，春秋记不曾。清时艰一笑，危卵累千层。泡沫殊难灭，凤凰何自崩。胸中空剑气，欲吐恐无棱。
吾博	[当代] 陈忠平	赊将网一隅，辟作野云庐。恣意文堪弄，悠哉世不如。情于虚处有，梦到有时虚。何必青山买，归心向此居。
闻凤凰山主黄梅公干拟枉驾鄱湖	[当代] 陈忠平	一晤寻何久，相思可以休。望穿老花眼，数尽小车流。病我不胜酒，醉君须满瓯。南山乘兴上，评点往来舟。
立秋夜	[当代] 陈忠平	清风生此夜，一叶落深幽。有梦偏嫌枕，无人共倚楼。谁将已残月，托付可怜秋。沧海茫茫水，心中舴艋舟。
预为秋灵生日贺	[当代] 陈忠平	又值飓风季，予心为汝牵。孤身勿轻出，短信可频传。隔海祈波稳，望云待月圆。烛光摇梦语，浮到晓窗边。
戏赠狗儿	[当代] 陈忠平	有女识之网，大名呼狗儿。刁蛮若乎号，灵秀及于诗。隔代难绳约，依人却解颐。老怀差可慰，胜我少年时。
拟作	[当代] 陈忠平	溽暑燎人久，私心慕素秋。晚风催日落，凉月挂窗幽。去践三生约，来携一网游。荧屏柔似梦，虫语自啾啾。
寄猫儿用出群格	[当代] 陈忠平	梅花舒五瓣，清味此中持。梦境多奇趣，人间一绝痴。茶禅参入曲，苦难唾成诗。天地自勾画，而能忘世机。
再寄龙溪上人	[当代] 陈忠平	闻道林深处，苍髯盘石根。菩提自然净，贝叶不须翻。壶煮青溪月，云浮绿蚁樽。清风寒有味，奚与世人言。
老宅重建轮值楼面露宿遭雨	[当代] 陈忠平	高枕清风卧，吟虫我自听。当头无皓月，过眼有孤萤。骤响雷敲梦，浮身雨打萍。恐将四邻扰，坐待夜苏醒。
寄龙溪上人兼答尺幅见赐	[当代] 陈忠平	田衣青木案，黄卷与孤灯。禅味入清茗，苍心镌古藤。云翻龙爪动，风扫雪涛崩。万象终归寂，拈花一老僧。
出户	[当代] 陈忠平	出户门轻掩，微凉开素襟。风清催叶暗，月懒卧云深。小径容方步，幽虫可共吟。谁言不成调，领略在吾心。
故园废宅重建养护楼面之馀閒坐忽有雨至	[当代] 陈忠平	新楼护养毕，閒坐小荷塘。看女采莲实，听蝉噪晚阳。雷云殊作态，蝼蚁忽成行。好雨顷将至，谁来共此凉。
契阔绿烟贤妹有日忽至吾博索句草寄之	[当代] 陈忠平	闷坐蜗居久，香风忽到门。兰盟曾早缔，网事此重温。青鸟萦多梦，苍山著一痕。有时期好雨，满眼绿烟翻。
兰宝新昏得句寄其婿	[当代] 陈忠平	情痴孰家子，偏爱此幽兰。烟澹真如梦，性温微带寒。佩裳香欲染，簪鬓怯宜看。劝汝多珍惜，清华细细餐。
闷热之极忽有凉雨至原来醉后一梦	[当代] 陈忠平	池塘殊浅浅，草与乱荷平。水鸟潜无影，山云捲有声。雨携清韵至，凉夹晚风生。好梦如能再，何妨拥酒城。
夏夜散步即景	[当代] 陈忠平	劳歌如未息，镭射舞衣红。透湿非关雨，狂摇何必风。夜为情烤热，梦被酒淘空。我且步荒径，悠然思不穷。
郊行	[当代] 陈忠平	双休閒不适，独步小城西。未见春渠涨，徒闻布谷啼。我惟伤草色，谁复念黔黎。去拽云之脚，来施雨一犁。
豫章客中应江右诸子之邀郊游 其五 丰城剑江访渔次韵草啸兄	[当代] 陈忠平	剑水东流去，茫茫尽可家。江春渔有信，岸碧草无涯。砧捣波中月，橹摇烟外霞。此生漂已惯，何必问桑麻。
记梦 其二	[当代] 陈忠平	秋月自圆缺，知音梦不难。牵衣风袅娜，把臂夜阑珊。倩影柔能握，清华凉可餐。晓来一挥别，只隔万重山。
记梦 其一	[当代] 陈忠平	一笑重阳近，招邀我与君。来携菊花酒，去醉岭头云。水鸟闲相狎，松岩瘦不群。梦醒窗外雨，落叶自纷纷。
拟作佳人期春诗三应江右春课	[当代] 陈忠平	一痕春澹澹，最早到妆台。风影隔帘动，心花对镜开。分明枝上雪，疑是陇头梅。佳梦期人约，共携深浅杯。
我梦	[当代] 陈忠平	我梦宜长寐，烟云幻作真。环居无俗物，独卧有佳人。春影窗纱碧，秋波月魄新。分明天上种，何事谪寰尘。
登高	[当代] 陈忠平	久负南山约，披襟趁小晴。摩云天欲近，极目路疑平。块垒胸中化，清凉脚下生。烟波衔日处，一棹自孤行。
偕象贤震宇二兄谒宗老羽岩	[当代] 陈忠平	市尘喧不息，一巷转幽深。竹屋良堪隐，松风自可吟。声闻思道貌，吐属见骚心。片语开茅塞，携归座右箴。
苦旱忽雨枕书待旦爰得一律	[当代] 陈忠平	风剑割云裂，俄而夜色沈。隔窗凭雨泻，拔网恐雷侵。苦旱应能解，新诗自可吟。枕书天待晓，一洗俗人襟。
震宇兄之川过庐山象贤兄招饮联床夜谈翌日偕游九江名胜	[当代] 陈忠平	客从辽海至，卢子坐相招。小酌诗三昧，清谈酒一瓢。江城差可赏，溽气未全消。此去巴山险，关心到沈腰。
无题	[当代] 陈忠平	久废思君梦，思君枉白头。有时憎满月，无事挂高楼。空许千般愿，孤吟四壁秋。心潮从此息，不共海波流。
郊行	[当代] 陈忠平	饭罢行东野，晚风生细凉。灯昏闻犬闹，路仄夹荷香。何必衣冠正，略能形迹狂。忽奢尘外想，坐老旧林塘。
周末閒居	[当代] 陈忠平	客疏随坐卧，院小隔炎凉。鸟语喧檐角，瓜藤爬女墙。闲吟工部细，偶学步兵狂。笔外不多事，自炊茶饭香。
问菊	[当代] 陈庆和	当春半截小心栽，直待西风带露来。剩水残山若无我，问君怀抱向谁开。
车水吟	[当代] 陈忠平	云深不遮日，热浪灼苗黄。村涧水车陡，农夫背影长。乱蝉凭噪聒，少憩自清凉。手枕槐柯下，居然到小康。
马	[当代] 陈庆和	历块闻风意已驰，铁蹄偶勒立燕支。英雄一顾轻生死，啸虎腾龙自有时。
莲	[当代] 陈庆和	碧玉一池待好风，更无蜂蝶绕芳丛。前尘洗尽波初定，数点飘云入梦红。
丁亥（2007年）与渺之联句偶作十一首 其十一	[当代] 陈庆和	浊酒三杯斟日月，浮生几度换沧桑。凌风自有逍遥乐，依旧乾坤一楚狂。
丁亥（2007年）与渺之联句偶作十一首 其九	[当代] 陈庆和	蒲团久坐月沉沉，禅悦初来且试吟。十里松风开雾径，一湖秋水见天心。
丁亥（2007年）与渺之联句偶作十一首 其十	[当代] 陈庆和	悟得乾坤似转萍，此身如寄任飘零。澄澄大月卷帘白，历历遥山入梦青。
丁亥（2007年）与渺之联句偶作十一首 其六	[当代] 陈庆和	世事于心留冷暖，浮萍偶会便东西。风尘澒洞情如旧，一枕蓬窗月满溪。
丁亥（2007年）与渺之联句偶作十一首 其七	[当代] 陈庆和	洞庭张乐浪沄沄，明月高楼只卧云。一斗醇醪邀太白，百年忧乐让希文。
丁亥（2007年）与渺之联句偶作十一首 其八	[当代] 陈庆和	南窗暂熄小灯红，倚槛来听宙外风。偶有清凉生肺腑，一轮冰月洗长空。
丁亥（2007年）与渺之联句偶作十一首 其五	[当代] 陈庆和	人生苦短亦当歌，细雨斜风唱绿蓑。耐可乘槎东海去，蓬莱月影任婆娑。
丁亥（2007年）与渺之联句偶作十一首 其四	[当代] 陈庆和	九曲黄河万里涛，江山不老待吾曹。但凭万古不磨意，再借风骚炼宝刀。
丁亥（2007年）与渺之联句偶作十一首 其三	[当代] 陈庆和	古今落落几人豪，干戚刑天但诵陶。忍看吴钩长挂壁，飞光何日斩狂涛。
兰	[当代] 陈庆和	待到花开自一春，独居空谷洗红尘。管他明月何时夜，留取幽香赠故人。
丁亥（2007年）与渺之联句偶作十一首 其一	[当代] 陈庆和	众相纷纭坠雾烟，几人悟彻祖师禅。回头有法皆成幻，出处如云自及天。
丁亥（2007年）与渺之联句偶作十一首 其二	[当代] 陈庆和	拽杖去来云水知，松风邀月入东篱。天涯芳草三生梦，茅屋春秋半卷诗。
清明草庐偶作	[当代] 陈庆和	夜雨初晴赏逝春，半江烟水隔红尘。暂辞扰攘花间事，来做空山一道人。
偶作	[当代] 陈庆和	陋巷洞天一味春，繁华来去等浮尘。暮然回首杯中月，仅剩清辉寄故人。
寄贺达	[当代] 陈庆和	别后青山各有春，可怜音讯渺红尘。几回煮酒飞花夜，遍举银盅少一人。
无题 其四	[当代] 陈庆和	一掠惊鸥忆旧游，游魂不返任春秋。秋霜点点为谁落，落向梅峰等白头。
无题 其三	[当代] 陈庆和	霜雨催花夜又深，红炉火小剩孤斟。玉壶怎解人间事，亦寄人间一片心。
无题 其二	[当代] 陈庆和	水月流光二十年，馀音若即梦难迁。北堤孤雁如相识，代向梅花一莞然。
无题 其一	[当代] 陈庆和	静对残笺百感空，漫天烟雨断秋鸿。如斯青涩盈春后，梅子酸心岁岁同。
秋风	[当代] 陈庆和	漫道无情百卉摧，万山瑟瑟共生哀。谁知一缕殷勤意，指点孤芳到岭梅。
守菊	[当代] 陈庆和	风雨秋深独倚栏，焚诗煮酒挡轻寒。此心未有怜香计，只得陪花直到残。
戏作打油（未是稿）	[当代] 陈兴武	所谓新文化，莫非夷变夏。回头八百年，相率亡天下。色目一何亲，南人宁可怕。朱明暂继承，建虏强骑射。揖盗自开门，器名淆以借。胡儿语学成，却立城头骂。复有泰西人，觊觎相枕藉。阴谋蓄已深，倾倒无馀暇。问鼎蔑而轻，解牛纷以卸。覆巢宁独完，裂石偏多罅。卵育祸胎成，织衣来作嫁。九州崩且颓，万里流如泻。所以百馀年，昏迷长过夜。有为皆逆施，无语非虚诈。废典尽焚书，崩基还仆架。流离失祖居，委靡坏都舍。三教既全歼，百家旋尽罢。凶终莫比伦，恶极无俦亚。阶级列无遗，父兄皆作靶。阳谋肆以行，肃杀浑无赦。天地果无仁，圣王难止霸。明夷用晦藏，否极如休假。刍狗悉喑呜，烝民惟怛咤。亡羊路正歧，怪慝时相迓。安得识途人，御车终返驾。宗邦识柳榆，汤沐存桑柘。虎变自为图，鸿沟犹可跨。化民由学行，成俗若耕稼。先进则从吾，渐佳如啖蔗。冠童服既成，归咏长相谢。
卜筑杂感	[当代] 陈兴武	人生多迍邅，所贵在自惜。我欲之盐官，卜邻阁老宅。瞻依追前贤，俯仰感往昔。麟趾何振振，声姿颇奕奕。一朝举多士，海内称啧啧。瓜瓞久纷披，本支衍血脉。问伊何自来，承祚勉力役。于以绍祖徽，遂名渤海籍。所生庶不忝，内外允继泽。我出江州门，同宗异轨迹。忆来忽千载，各处为旅客。伊始共爨烟，及今远阡陌。驾言六朝时，转徙犹过隙。卜筑宜龙兴，长城遂鼎革。诒谋端久长，事在颇可覈。追远诵清芬，父菑子肯穫。乃矜颍川郡，善庆缘久积。太史奏德星，东行顾所适。于时天下人，引领盼亲炙。复溯西京世，侯封有曲逆。六奇建殊勋，三帝承画策。遂立千古名，黎元蒙其益。宪章本家乘，祖述良可绎。备恪朝丰镐，邮传屡置驿。与周相始终，禅代见典册。八世莫与京，亡秦等拾屐。匹夫怒尚尔，一举撼心魄。矧复肇始人，文明赖开辟。龚耕看历山，让畔忘腴塉。礼义直万钟，威仪重三尺。因知圣贤人，所立在伦脊。启发豳与岐，明扬慎抉择。泱泱大国风，万古不与易。揆一若合符，璿玑归指画。问君何能尔，在上原赫赫。参赞宁虚劳，贯三无乖隔。后来勉继兴，先自化蛮貊。饱食且煖衣，慎须远邪辟。齐之以礼仪，有耻且已格。盛德在人心，其昌欣来硕。相将四千春，承祀世逾百。时变观化成，遭逢偶蹙蹐。夷洋交相摧，祸患起肘腋。乱我黄族裔，所行废宗祏。美名假维新，掣肘出禁掖。革命且百年，逞凶尽盗蹠。岂无贤豪辈，所遘多谴谪。种性堙谁论，国民湎以厄。千年变初逢，百姓尽涣坼。貘道故侵陵，彝伦久已斁。他人谓父昆，异教日充斥。学者失所宗，有言皆番舶。明夷审艰难，守黑知未白。教训繇子孙，穷原待探赜。四维希复张，三户犹立栅。坟典幸尚存，井田宜黍麦。报秦不多时，归赵看完璧。高蹈去尘垓，蹑踪追黄石。
咏樗	[当代] 陈兴武	绝世有异木，出在南山隈。叩之作怪调，初非桢干材。欲斫失矩矱，天工费量裁。舍人见不识，弃置尔雅台。待诏善射覆，踌躇长疑猜。司空誇博物，三呼亦奇哉。遴选入邓林，何一非夙栽。龙凤争鸣跃，一一声恢恢。东南宝已尽，用世称雄魁。似此非所贵，宁不为祸胎。除种宜及早，久之恐成菑。或曰何乃尔，盍许永放回。聊可供蒲戏，颠沛同尘埃。毋履中朝地，踪迹外京垓。俾感天子德，报答作蘖媒。仁化被草木，异类争依偎。遐荒解涂炭，载歌舞徘徊。果尔寔良策，作诰胜仲虺。万国悉仰止，群山瞻崔嵬。峻极当绝顶，众壑如承颏。帝本出乎震，声响迅若雷。一作天下慑，雌伏不胜枚。夏禹贡何陋，邹衍语岂诙。世界待匡合，马首竞见推。好是颂懿德，穆穆四门开。宾客侍公馆，庭俟徐方来。随和献珠璧，荆交纳琼瑰。所进悉异物，岂但天马徕。虾夷产妙伎，女乐舞成堆。东方升红日，昕夕争追陪。肉林啖未厌，酒池肯停杯。竖刁谨趋奉，不敢轻唉咳。惴惴惟觳觫，侍立尸三台。惟恐奇祸至，富势旋崩摧。逢彼适迁怒，烝民不足哀。灾眚纷四起，白骨委皑皑。薄言竟往愬，炎炎犹加煤。所识虽亲故，悉化狼与豺。九州遍焦土，齑粉尽死灰。十载难未已，辗转仍相催。莫喻道若义，但论势兼财。一言邦可丧，卵育生怪胚。非神复非兽，若叟亦若孩。朝难徵北阙，野无获蓬莱。六合固不见，亿载亦未该。彭祖愧孤陋，果老嫌愚呆。新新真人类，咄咄自异才。造化颇好弄，保傅耐栽培。岂欲树桃李，不必调盐梅。沧浪可濯足，酝酿誇新醅。有客皆酩酊，无马不虺隤。列俎无噍类，铭鼎异孔悝。讵料旧宗子，伐树尽向魋。帝心未悔祸，所眷皆逆毐。颠倒靡有定，父老宁可禖。本期千里骥，既诞皆羸骀。羸骀犹不若，翻见三足能。嗣续非我族，坐对相叹欸。昊天胡不吊，未得绝原酶。究之谁戎首，勿复问九陔。
新作打油	[当代] 陈兴武	小姐满街走，大师多如狗。教授失心疯，专家争献丑。博士誇识丁，学界矜大斗。国府颁津贴，感激长抖擞。百歌颂中华，亘古庆未有。狄希真善酿，劝饮中山酒。醉时记卯年，醒来忽到酉。闻者争掩鼻，尚作三岁呕。在明永乐爷，在清乾隆叟。呜呼此何人，永垂同不朽。
哭张晖	[当代] 陈兴武	东南有英俊，沉潜在申江。肆意恣饱读，廿年甘寒窗。一自膺抡选，当时号无双。栖止托邓林，飞鸣未肯降。顾盼无馀辈，献述惟旧邦。覃思多妙诣，挥霍笔似杠。忆昔曾初会，颇亦意兴庞。樗梧固异用，庄惠非同腔。窃忖世堪避，相期鼎可扛。宁不七载久，纷繁竖名幢。朝阳起丹凤，冥茫作夜釭。如何遽弃去，触我心如撞。
感向宋二子送别	[当代] 陈兴武	人生有契合，经过何所似。恰如飞蓬身，随风任行止。天地等蘧庐，仁义亦尔尔。忆昔结燕鸣，健才羡宋子。一见偶投缘，针磁差堪拟。忽如告辞去，兀自归旧里。伊我入蜀中，感别曷能已。千里故招邀，相从且随喜。况有三巴人，同源姓向氏。问学有攸归，相侔叙年齿。旧识姑不论，新交托知己。日夕结同游，气息颇相迩。骥足待奋驰，云程期后起。今我暂赋归，栽培属桑梓。明夷历百年，更张自兹始。殷勤先探看，还来赞化理。
感遇诗六章 其六	[当代] 陈兴武	先哲有明训，毋忝尔所生。我竟何为者，入世偏忘情。事亲难养志，游学苦未成。徒今悲结客，无颜对君平。
感遇诗六章 其五	[当代] 陈兴武	人生天地间，俯仰无愧怍。在家思孝友，处众惟诚恪。丈夫至此时，良始称合作。何当振奇人，为我一鸣铎。
感遇诗六章 其四	[当代] 陈兴武	天地惟幽默，凡人未尽知。遂待圣王作，一一探其宜。造律调阴阳，撙节制礼仪。错置安天下，参赞果无遗。
感遇诗六章 其三	[当代] 陈兴武	文王举韶乐，天下朝岐山。好谓无忧者，父作子述删。复当五百载，仲尼出其间。宪章俨斯立，万古相与还。
感遇诗六章 其二	[当代] 陈兴武	嘉树生南国，立身挺且直。不顾影欲斜，但忧时未值。梓木纷繁茂，覆盖将尽极。安得凤来仪，一鸣伏羽翼。
感遇诗六章 其一	[当代] 陈兴武	南方产芝兰，博物称瑞草。独自幽涧生，花开不羡早。非爱赏孤芳，岂恃颜料好。通塞信有时，见弃安足道。
祭祖书感	[当代] 陈兴武	百姓溯初源，一一崇其祖。筑室作宗庙，立木为神主。终远宜慎追，探求述绪谱。维我重华裔，恪封在周武。绵历三千年，绍承多生聚。本支既百世，子孙亦旁午。纷纷知所尊，不必齐列伍。一日罗堂前，载歌复载舞。自是序彝伦，岂关惜毛羽。当世宜有立，毕竟思建树。哂我独何人，行谊未周溥。祇堪笑孑遗，祖典不须数。
论世	[当代] 陈兴武	今人不读书，何以识古人。古人且不识，何以识我身。我身识尚假，我心孰认真。莫笑买椟客，还珠弃其珍。独见原不易，岂关眼蒙尘。从来诸公子，本意非安仁。平原不足道，愚憨复贪嗔。孟尝或犹可，最次是春申。稍喜有无忌，师奉尽贱贫。斯皆战国辈，难与春秋伦。春秋固可惜，宁若西周臣。周臣乱殷政，不及夷齐纯。夷齐且未备，愧似皋夔循。皋夔犹耽位，难与巢由邻。巢由好过举，略逊葛天民。尚有无怀氏，天然自相亲。五太更以往，一一邈难臻。譬如珠峰水，高清无纤尘。流下品斯下，非关质不淳。所以君子辈，慎重在初辰。一起流俗念，众累纷相因。日久与之化，圭玷惭贞珉。志士抱元素，蠖屈难张伸。历落多坎坷，经过成秘辛。本为仙人杖，唤作白荆榛。伯玉一何嫉，曾不敌莘莘。呜呼此何世，独见难自陈。衰真叹伤凤，痛犹过获麟。梁父吟不尽，何由见阳春。使我悲君子，不复歌振振。三代多公族，此日无缙绅。万古俱往矣，念兹独伤神。
太璞吟三十六韵	[当代] 陈兴武	上古有太璞，合与天地成。千年通其性，万载赋其情。非时不肯出，没在山之荆。遁世本无闷，何必求时名。忽逢好事者，许为天下精。弃之绝可惜，怀抱致上京。岂在希赏赐，惟愿得其平。且闻礼有制，圭璧佩公卿。矧乎专国者，奚可无琼瑛。王感献者意，乃命理工评。视之无纹彩，叩之不闻琤。剖之不得法，内美未见呈。工剖玉多矣，何一无光莹。似此宁非诈，中必有异营。敢请王者鉴，毋使假饰行。王闻赫斯怒，威锋莫敢撄。刖足许放还，怀抱未能明。日泣荆山下，叹息惟孤贞。蛮荒无三老，秉国乏五更。抱残守其缺，孰能鉴吾诚。吾诚不足惜，可惜在奇英。灵物不复得，贵介慎铨衡。倾国尚尔尔，遑计价连城。一朝吐光泽，敢使天下惊。太璞谓献者，奚必自牺牲。凡物皆有分，缘至乃发生。譬如东南宝，正多未飞鸣。荒年谷自贵，毋怪玉价轻。非惟人事致，亦由时世令。通塞固有定，触来休与争。居易且俟命，守黑白乃赓。会须五百载，然后黄河清。彼时圣人出，万物庆咸亨。光耀世间殊，始与汝偕荣。荣辱安足道，珍重在寄声。劝谢天下人，毋学楚王盲。
咏史二十四韵	[当代] 陈兴武	殷室久衰弊，天运自恢恢。三千六百钓，太公安在哉。文王不可遇，空坐渭水台。自古英豪人，落拓沦尘埃。时清无风云，国器不足培。穴坛惟社鼠，塞路多狐豺。竖貂久乘势，蹑身踞三台。内糜太仓粟，外蚀社稷财。上干皇苍谴，下贻庶民灾。掉头浑不顾，任彼黔愚哀。祠屋终高卧，奴役声如雷。弱质不敢近，相视惟唉咳。嗟嗟我旧邦，卵育多祸胎。南风究不竞，凤雏先死胚。娥眉人多妒，秀木风必摧。运途惟荆莽，大道不得开。国步艰若此，志士心未灰。纵横挥六合，往复穷九垓。绝负经纶手，乾坤待化裁。生民由饥溺，振济力谁该。水火初不避，应求祇低回。时日今曷丧，五子歌徘徊。乱臣惟一心，宁乏命世才。圣王冀有作，高呼时起来。
观微文《张学良口述历史全集：本人谈九一八不抵抗的原因》戏讽	[当代] 陈兴武	圭玷如今尚未磨，自来国贼一何多。倖从事变西安后，华衮尊荣入教科。
有客	[当代] 陈兴武	犯礼觇齐意自饶，彻樽安复见臣寮。折冲今日无师相，竞报成周乐已调。
戏题	[当代] 陈兴武	漫说众生平等偈，同修民主自由禅。归杨归墨浑无准，反咎儒家是祸愆。
宪章	[当代] 陈兴武	为羡扶馀订宪章，翻从海外拜真王。居然牛马还相及，已见同风化万方。
读微信文章《“辱母杀人案”案，我的那些很可能政治不正确的言论》书感	[当代] 陈兴武	不辨人心与兽心，百年西化迹难寻。有君夷狄亡中夏，斁尽彝伦播福音。
道殇	[当代] 陈兴武	播尽人间是福音，要须法则布丛林。全盘今日真西化，喜煞巴黎圣母心。
士殇	[当代] 陈兴武	尽遣留洋谒上京，翻从盗蹠学文明。合肥枉发千年喟，无碍耶稣化后生。
士殇	[当代] 陈兴武	坟典先教废五车，功名已矣计何如。学堂当日兴多少，尽鬻西人诈力书。
西台	[当代] 陈兴武	莫遣江流为涤哀，西风薄恶掩高台。招嫌别怪桐庐水，敢放先生一恸来。
文明	[当代] 陈兴武	见语文明辄醉心，文明何物竟来侵。可怜亘古成人类，不解文明病几深。
衢州	[当代] 陈兴武	击壤声遥意恐虚，凿空何处见康衢。任从禹贡开阡陌，毋复周官画甸区。一孔庙分南北异，九州地判古今殊。井田今悉归公产，雨我犹教遂及无。
义乌	[当代] 陈兴武	夷夏交争叹佛儒，笑收渔利羡耶稣。废经宁复存仁兽，绝孝空教号义乌。父母别居非独尔，弟兄四海尽皆无。三田伐木殊多事，荆树而今已尽枯。
偶兴	[当代] 陈兴武	化溥中原遍照磨，射雕天子制云何。大都不下求贤诏，高考原为退士科。曰利工商番作本，其亡道德恐成讹。事农今日浑无赖，休颂唐尧击壤歌。
隆中	[当代] 陈兴武	逐鹿英雄造势忙，分庭矫命竞尊王。自誇智术谋三鼎，未许箪壶盼一匡。褒贬荣严宁定论，春秋知罪费平章。闻人底事诛难尽，也傍先儒厕庙堂。
五四杂诗	[当代] 陈兴武	异域邯郸竞步趋，矢将填海奉微躯。更无国士朝能致，信有人才格已拘。名教久隳非乐地，平权争诩是嘉谟。变华自遣成时务，尽把粗疏笑五胡。
偶闻韩国近事因答客难	[当代] 陈兴武	老子何尝解化胡，佛陀之后复耶稣。既来岂为修文德，未服端知有异图。好趁膏肓谋剧变，任教肘腋制雌雏。古今一例无中外，尽把权奇改帝符。
丁酉岁朝戏笔聊当贺语赋呈诸亲旧	[当代] 陈兴武	閒气萦迂自郁陶，九州何处寄神皋。履端非复严三统，易服偏教乱六曹。别著官仪誇普适，尽隳名器笑徒劳。有常至竟论天道，厌听存亡话几遭。
漫喟	[当代] 陈兴武	狐死谁今正首丘，百年陵替不胜忧。旧邦安复维新命，貊道偏教据上流。话已普通非汉调，文从白化本洋谋。亡羊每恨多歧路，数典长贻世代羞。
丙申中秋适当峰会既散海上台风大作杭城无月即景赋此统答微信贺节诸友人恕不一一	[当代] 陈兴武	胜事曾传会武林，掌门人在各存心。邀盟自喜千夫诺，来献其誇万国琛。南海风迷安有信，东山月隐不消寻。九州微惜团圞意，未得清光一照临。
羽之王翼奇先生邀与端午诗会即席酬之兼致龚定盦纪念馆馆长杜琳瑛女史东道暨西湖诗社与会诸公	[当代] 陈兴武	玉折兰摧未忍情，可怜萧艾正敷荣。九州既自归嬴后，四野奚为吊屈平。生气风雷安可恃，清词豆蔻算须惊。雕虫至竟将何用，并作寒蛩不住鸣。
即事戏咏	[当代] 陈兴武	内景从来重洞房，仙人底事下牙床。铺将血色新裾带，画就灵符旧箓章。不讶惊鸿曾照影，争传红袖又添香。羹汤作罢思姑舅，食性难知却自尝。
五四日偶感	[当代] 陈兴武	黄流乱注九州堙，太息胡夷尚有君。国自蒙元非复夏，人经五四已无文。正名孰秉诛心法，主义惟兴革命军。既斁彝伦谁锡禹，可怜阴骘久难闻。
闻启宇先生演唱川剧《列宁在十月》即席拟撰一联衍成七律	[当代] 陈兴武	演得优伶戏最真，柳眉勾就粉初匀。后台惯作帮腔调，当面能为变脸人。罗刹修成天已异，扶桑倚罢剑犹陈。苍茫莫问升沈意，翻尽梨园曲又新。
龙社初诞秦公子李兄勇属贺赋此致意	[当代] 陈兴武	九译宾门忆旧畴，驾言嘉客傥来游。地存畿辅二千里，境拓君王三百州。绝徼移风扬雅颂，徐方赞化洽谟猷。分庭孰与歌同调，匪特龙吟黑水陬。
素心女史赠我玉佩，报以沉香	[当代] 陈伟强	佳人赠我玉无暇，报以沉香小篆斜。却忆江南明月夜，素烟深护碧桃花。
题蒋芝仪女史《栀子花图》	[当代] 陈伟强	一度临风折玉枝，十年花下写相思。丹青不是无情物，夜夜幽香沁绣帷。
春望	[当代] 陈伟强	鸿影初投潋滟杯，望江楼上久徘徊。天边点点相思血，知是红梅带雪开。
有赏花之约，因病不赴	[当代] 陈伟强	春光遍采入诗囊，新句清于梅蕊霜。何事花开犹拥被？满楼药气比花香。
秋夜	[当代] 陈伟强	谁解怜侬宛转歌？银蟾无语照枯荷。凭栏已觉秋风冷，衾比秋风冷更多！
福清林光爱先生询余近况，诗以答之	[当代] 陈伟强	沉水旃檀次第灰，自弹绿绮自低回。竹山诗侣如相问，寒雨潇潇一病梅。
寄远	[当代] 陈伟强	一自梨花开别离，梨云萦梦为相思。相思梦里梨花落，落尽梨花君不知。
本事诗次苏曼殊韵（十首选四） 其四	[当代] 陈伟强	未免有情听夜箫，可能无语看春潮？禅心不逐风幡动，吟魄依然绕谢桥！
本事诗次苏曼殊韵（十首选四） 其三	[当代] 陈伟强	红冰从此凝鸳枕，深梦芙蓉浅梦云。想得蓬山春似海，碧桃露染茜罗裙。
本事诗次苏曼殊韵（十首选四） 其二	[当代] 陈伟强	寒烟凝作纤纤玦，落日熔成宛宛诗。相看争如相忘好，恩深翻在袂分时。
本事诗次苏曼殊韵（十首选四） 其一	[当代] 陈伟强	睹燕无端思盼盼，扫花有意效颦颦。晓吟却向风前立，万点飞红一病身。
游灵岩山	[当代] 陈伟强	吴王宫化梵王宫，古木森森落晚钟。凤屧不来香径冷，野蜂飞上玉芙蓉。
游鼓浪屿	[当代] 陈伟强	幽径不辞千遍行，楼阴小立望罗旌。花间一串清音过，知是琴声是浪声？
寄无锡赵亚娟女史	[当代] 陈伟强	海天一望碧无涯，鸥鹭双飞逐落霞。想得梁溪今夜月，银辉照冷白莲花。
送别	[当代] 陈伟强	斜阳烟浦水茫茫，折得杨枝照客觞。从此离愁如柳絮，春风一过便飞扬。
相思	[当代] 陈伟强	去年同种木芙蓉，今日花开人不同。若问相思何所似，浅红堆里隐深红。
昨夜	[当代] 陈伟强	昨夜重寻旧札看，少年情事美如昙。临明一阵纤纤雨，不湿空阶湿枕函。
题湖上酒楼	[当代] 陈伟	月窟春魂夜夜销，楚腰纤细惯能娇。无情一片燕支水，容易笙歌换六朝。
都门即景	[当代] 陈伟	迟迟老日红成堕，醉踏天衢靡靡歌。燕市当年慷慨气，一烟抽罢已无多。
咏万石莲寺中红梅	[当代] 陈伟强	山寺庭前一树梅，疏疏淡淡破寒开。东风不解沙门律，却把胭脂抹上来。
夜题	[当代] 陈伟	榻卧东风忆旧游，红笺字字润人眸。一窗花影灯谁剪，二月春愁水样流。
借小杜句再寄永军兄用折腰体	[当代] 陈伟	愁来一展新诗读，真倩麻姑痒处搔。且听郿坞征歌舞，已禁人间唱董逃。
冯兄永军沪上枉赠有“江南秋尽可无诗”之句时在别峰檐飞韩水窗宿楚云欣然有寄	[当代] 陈伟	蓼红苇白雁来初，煮酒谈经愿未虚。剪得秋江云一纸，天涯待共补残书。
木化石答衔阙子 其六	[当代] 陈伟	留得沧桑寸半身，不期斯世有斯人。元章未拜曾无憾，坐阅江山共作尘。
杨花	[当代] 陈伟	吹老相思坠梦愁，飞飞临去几回眸。化萍惯是逐流水，渡尽荒波始自由。
木化石答衔阙子 其五	[当代] 陈伟	静红数点梦花回，灌溉千春始欲开。一念温凉如解握，东风愿共化陈灰。
木化石答衔阙子 其四	[当代] 陈伟	送尽青红见素心，岂移磐石拜黄金。他生缥缈仍枯待，一角人渊看陆沉。
木化石答衔阙子 其三	[当代] 陈伟	残躯焚尽亦从容，报答涓埃是素衷。待到洪荒表新绿，弥天法雨谢春功。
木化石答衔阙子 其二	[当代] 陈伟	亦尝独立无何有，天火先焚最上林。百亿星流弹指灭，犹从片石记清阴。
木化石答衔阙子 其一	[当代] 陈伟	独有痴人偏似尔，感君岩岩堪石比。本来肝胆郁轮囷，万劫难消此块垒。
杭州西湖	[当代] 陈伟	挂得云帆半日凉，平湖十里饮秋光。他时无地逃沉陆，来借红莲一孔藏。
沧浪亭	[当代] 陈伟	小坐沧浪好濯缨，波光飞白入长亭。背人野鹭冲烟去，一角湖山自在青。
谒真娘墓	[当代] 陈伟	抱玉怀冰尔独痴，风尘落落不同时。高丘一掷哀娀泪，归去青灯写楚辞。
偶作 其三	[当代] 陈伟	解经倒读儿时卷，面壁聊虚现在身。牖下清流如可枕，今宵便作上皇人。
偶作 其二	[当代] 陈伟	九畹滋兰又一年，挂将青眼到云边。何人把酒斜阳共？吹笛梅花岭外天。
偶作 其一	[当代] 陈伟	还馀瘦骨任揉搓，逆旅行行又独过。天地缚人犹是茧，浮槎何日渡银河？
燕台怀古	[当代] 陈伟	去矣昭王奈若何，古台萧瑟月蹉跎。我来决眦江河下，一点飞鸢逐逝波。
慰问	[当代] 陈伟	笑脸屏前一例僵，逢年过节下穷乡。床头病妇听官话，又得浮生半日粮。
过常熟翁同和故居有感	[当代] 陈伟	叔世功名付断筝，帝师相业两无成。可怜折尽书生戟，难挽颓阳下禁城。
即席步啸云楼主人韵	[当代] 陈伟	掷酒江天化紫虹，随风茵溷本来同。飘然一杖凌云去，处处青山可卧龙。
偶作	[当代] 陈伟	云外飞鸿又一秋，放歌独上月明楼。若为挂得凌风席，便下沧江拾斗牛。
题半山图	[当代] 陈伟	一纸弥纶作好春，濡将烟墨写无尘。披萝何处呼山鬼，剩谷残川若有人。
题白梅	[当代] 陈伟	看残红紫但馀白，味到炎凉始是常。留取一枝横绝壑，待将霜雪换春阳。
题漳州赵家堡	[当代] 陈伟	汴梁馀韵落山庄，帝业烟销梦久荒。却羡呢喃双紫燕，不知人世有沧桑。
雨夜	[当代] 陈伟	十年旧事锁心头，梦冷湖山第几楼？竹外潇潇听夜雨，秋声只付一人愁。
游北京西山	[当代] 陈伟	澄湖七宝见楼台，画卷天风次第开。数点苍崖云自度，一林红叶送秋来。
乡思	[当代] 陈伟	歧路烟尘佳节酒，天涯风雨草堂诗。百篇写尽成枝指，不及归鸿一字痴。
感事	[当代] 陈伟	喜讯矜夸醉自安，当时蛙鼓笑为官。弃鱼涸辙千家困，聚富咸阳一姓欢。
萤	[当代] 陈伟	烁烁波眸叶下藏，楚腰羞涩出沧浪。胜他月姊无亏满，尽放荧荧一点光。
夜访志敏兄有赠	[当代] 陈伟	斗室燃藜续古欢，占天谁破夜如磐？感君笔剑惊风雨，醉把锋芒仔细看。
临歧	[当代] 陈伟	去住卿无定，温凉我独真。可怜芳草绿，不是去年春。
题醉翁图	[当代] 陈伟	醉倒玉山颓，片云来化酒。萧萧林下风，吹入无何有。
题山猫图	[当代] 陈伟	疏懒自养神，临崖千尺卧。不须舞老爪，鼠辈胆先破。
题松下听琴图	[当代] 陈伟	横琴弹明月，松涛和清响。万古待知音，把酒适成两。
道上见雪枫	[当代] 陈伟	凝冰色愈红，岁穷乃见节。寄语远行人，耐寒须热血。
草庐夜题	[当代] 陈伟	月收千里白，山负百年青。凿破无明界，乾坤数点萤。
与双子登昆明大观楼	[当代] 陈伟	销磨湖海气，翠袖荐琼钟。折尽三春柳，天荒落照同。
州官谓余发长不利接客赋此答之	[当代] 陈伟	公当听民哭，不宜问此琐。吾发安能剪，剪即我非我。
寻春	[当代] 陈伟	油纸风中伞，丁香巷里人。罗裙与芳草，绿作一洲春。
无题 其五	[当代] 陈伟	太息风前散作尘，月腰瘦损晓星沦。萤消碧落无明火，燕剪平芜有限春。铜绿结愁除更密，泪红滴梦恐成真。从来怯过城南路，坠尽桃花只一颦。
无题 其四	[当代] 陈伟	浪游十载幻耶真，万里风波一粟身。绿到潇湘春太老，白飞露电梦无津。嘘寒古月如如在，过眼烟花故故颦。何事王孙独惆怅，天涯芳草正愁人。
无题 其三	[当代] 陈伟	小擘蛮笺字褪香，鸭炉馀烬爇前狂。梦迟鬓绿松难挽，茶冷红愁涩自尝。抱玉我心匪转石，问贞无地卜含章。乞将解佩纤纤手，来试人间百结肠。
无题 其二	[当代] 陈伟	欲抚梦痕认旧香，倾河难洗是清狂。到无言处风牵袂，似有人来月坠裳。粉泪温残化红珀，冰眸电逝解明珰。挑灯忏尽三千誓，能挽流光一寸长？
无题 其一	[当代] 陈伟	重过西楼意恐迟，桃根难见渡江时。鱼狂逝水追萍影，鹊老虚檐忆柳枝。袖里锦笺红待字，梦中芳草绿成诗。年年徙倚春风下，独有幽怀花不知。
无题	[当代] 陈伟	诵罢情人怨夜遥，江风吹竹自飘萧。无弦终古琴难和，如电于今幻未消。醉里留春被花恼，梦中许我念奴娇。心光剖尽还明月，照澈天南湘子桥。
无题	[当代] 陈伟	断尽天涯九曲肠，此生梦外即沧桑。夭桃零落千峰寂，蔓葛凄其一角荒。帘久未窥韩掾老，花迟无改杜郎狂。当年人面知何去，剩却空山叩夕阳。
偶作	[当代] 陈伟	绝韦摩挲信有神，尔来滋味渐能亲。听经岩下何年寺，煮茗花间不二春。剩把嗔痴还古佛，无因色相见佳人。片帆挂得五湖绿，洗眼青山处处真。
西湖小聚席间示诸友	[当代] 陈伟	柳眼三眠梦未工，绿传春意半帘通。人来东晋风流后，诗在西湖烟水中。莫以先忧妨独乐，要从真色悟虚空。金樽洗尽飘零恨，一夕飞鸾舞瘦桐。
有忏	[当代] 陈伟	过处人生悔似渊，源源终古注悬泉。壶中日月留长醉，纸上乾坤易自圆。一片真成无用石，千秋难补奈何天。多情输与鹃啼苦，夜夜空山咒逝川。
韩山春感	[当代] 陈伟	片帆归去笔山隈，微雨江东雾半开。隔树莺啼催梦瘦，卜春铃语替人哀。百年蚁国将安守，终古天机不用猜。留取一痕心迹在，他生琥珀未全灰。
记梦	[当代] 陈伟	巢成意树半枝安，为蝶为周辨亦难。痛酌斗卮千日醉，小尝风露一天寒。耕龙来种瑶池草，课鹤聊温石室丹。好是月明云散后，梅花写影入霜栏。
读啸云先生寄伤隐战前二君诗	[当代] 陈伟	风骨何人续建安，嵇琴阮啸叹才难。斫残名士刀尤利，吹入沧桑笛亦寒。月下优昙争一白，眼中琪树半成丹。无端又起兴亡恨，霜影弥天覆石栏。
吊武侯	[当代] 陈伟	一岗龙卧岂甘沉，王业终归力不任。谨慎难防髯傲世，鞠躬剩博泪弥襟。三分天下犹多事，七伐中原未死心。算到嫁衣替司马，何如抱膝草庐吟。
夜谭示子兮	[当代] 陈伟	钝笔何堪赋遂初，蠹馀事业半成虚。过时梦付风前鹤，入世心如釜底鱼。情薄难圆常缺月，生迟枉读未烧书。一隅割据南华国，蝴蝶翩翩待起予。
感怀 其二	[当代] 陈伟	一色迷红目欲盲，忍看刍狗弄群生。放言四海无容地，破梦千星有坠声。捐尽自由同草贱，待焚思想禁春萌。年来已断乘桴愿，残戟西风举老兵。
三十有作 其二	[当代] 陈伟	廿年问字欲传薪，鹿梦于今看不真。青简千秋肥残蠹，素心几辈老荒滨。为人作嫁衣犹冷，丧我凭机木未春。凄绝啼鹃占世异，踟蹰况是过天津。
感怀 其一	[当代] 陈伟	防川有术巷谈空，世贱贤愚废异同。一管聊窥斑似豹，十年勿用恐成龙。荒村冷月交加白，故国霜林惨淡红。掩卷苍茫天作哑，古今都付马牛风。
诵永军兄“人间岂有自由地，莫道文人不自由”句慨然有作	[当代] 陈伟	隔海相望尽一杯，汗青留与扪沉哀。正平舌剑招奇戮，叔夜玉山沦劫灰。九点齐烟春去远，十年秦火我迟来。披霜坐待坚冰至，数蕊红梅带血开。
三十有作 其一	[当代] 陈伟	天将降任遇何隆，苦志劳劳贱我躬。藏器漫云终射隼，道穷不悔学屠龙。流星击海荒荒白，残烛延春故故红。修到持心能赤子，风前试照剑如虹。
有感	[当代] 陈伟	欲向游魂问始终，楸枰一局竟谁雄。人分暮四朝三栗，天玩翻云覆雨风。雁翅孤撑霄堕白，日戈徒挽野流红。海桑极目须臾幻，簸尽残灰劫未空。
寄友	[当代] 陈伟	朔云千里久迟春，铸铁九州馀劫尘。哀尽高丘无好女，讵期叔世见斯人。求仁独信火能盗，复礼何当士见尊。此日南州听击鼓，可能三户竟亡秦。
春尽	[当代] 陈伟	坐老湖山略欠伸，风前待卜去来因。江涵古月初沉影，石炼流星未烬身。九壤先埋千里马，百花只扮一家春。不知沧海浮根后，来日栽桑有几人？
咏史	[当代] 陈伟	唱到山花烂漫春，黄袍一袭换金身。既移宝鼎烹鹰犬，更纵妖姬造彘人。去日霸图推老骥，当时率土剩奴臣。涂墙多少书生血，本纪重修四世秦。
诸子颐园小聚有作	[当代] 陈伟	樽酒聊分月一团，清光终古有馀寒。茫茫天问孰遵道，去去涉江空结兰。时雨愿将嘉木润，好花留共美人看。归欤吾党二三子，倚涧犹能赋考槃。
沽上访李师海涛	[当代] 陈伟	远山青待故人来，舟到津门郁塞开。此日移樽思北海，当时抚剑说南雷。飘萧柳带摇秋去，浩荡鸥波载梦回。雪夜一灯听旧史，冰窗珍重岁寒梅。
侍杨先生启宇游虎丘剑池	[当代] 陈伟	大雅扶轮今仗谁，雄谈慷慨破吾疑。看携西蜀新磨锷，来洗东吴旧剑池。望里群氓空扰扰，风中赤日故垂垂。真书终是焚难尽，待整红羊劫后棋。
有感	[当代] 陈伟	蜗角伏尸战未停，等闲方寸有畦町。砸人何少井中石，妒月原多草上萤。雪化残垣抵死白，松横绝壑破空青。鲈鱼消息如堪问，一棹归来日未暝。
归家有作	[当代] 陈伟	脱将破帽卸风尘，久客归来剩此身。倚户大人双鬓白，呼窗小妹一声亲。室萦暖语人疑梦，灶有新炊味最真。惭愧倾囊无可献，到家何幸胜苏秦。
感台湾事	[当代] 陈伟	神山鳌背几潜移，辜负仙根血泪诗。寸板难通成隔世，寥天怅望未明时。别来后辈多忘祖，念到前车枉驻卮。异日中原劳北顾，横流沧海有谁知。
蔡君子腾归潮赋此迓之	[当代] 陈伟	飘然四载海西涯，弹铗归来气益奢。煮酒窗前梅欲熟，论诗月下思无邪。故园松菊留三径，沧海云涛放一槎。会许长风酬夙志，补天有石不须嗟。
吊屈原	[当代] 陈伟	清酌招魂酹大荒，天留杜若验心香。于今湘水鱼吞恨，从古君心豹未详。拼尽一身殉家国，赢来三楚擅文章。潭前渔父棹歌又，濯足汶汶枉自伤。
过澄海塔山文革博物馆	[当代] 陈伟	当年冤路忍重行，野草斑斑入望惊。石塔新妆收白骨，镜台失语鉴苍生。错成九牧无馀铁，劫入残灰不记名。缺月空林啼鴂冷，晓钟杳杳断云横。
春归写意	[当代] 陈伟	封姨青女竟谁蛮，朔气阴阴覆玉关。梦薄晓莺啼欲破，愁捐残雪迹难删。十年贞待风前字，一线春从柳上还。见说寒梅昨初绽，纷纷几个识真颜？
寄韩园诸子	[当代] 陈伟	祭雨占风又一春，聊将文字证前因。问天宣室虚谈鬼，逐日邓林叹转轮。默许炼心成匪石，忍从苟日作新民。渔郎莫讶津难觅，纵有桃源早隶秦。
有感	[当代] 陈伟	坐共秋山瘦，松醪酌暮天。聊将十年梦，揉作一湖烟。忆笑花风里，证心云水前。不知今夕月，何忍向人圆。
西湖	[当代] 陈伟	向晚青岚风剪裁，隔湖烟水认蓬莱。星眸浅浅凌波见，客屐悠悠叩月来。无恙钟声听猿鹤，多情花影上楼台。一壶聊煮林泉梦，熟傍沙鸥两勿猜。
家书	[当代] 陈伟	八千里外梦迢迢，涤柳催烟暮又朝。客里光阴原上露，故园消息雨中蕉。荒唐任笑楚宫鸟，落拓聊吹吴市箫。但恐归时亲不语，囊萤窗下度残宵。
大道	[当代] 陈永正	叶尽树仍动，宵深人未还。那能候残月，高意托千山。独立风裳整，低徊素抱寒。相逢少行客，大道为谁宽。
不寐三首 其一	[当代] 陈永正	不寐起林薄，幽禽亦已安。惟闻沙际水，竟夕作回湍。疏竹筛星落，残云漏月寒。相思忍归卧，入梦恐无端。
允文书院夜课示诸子	[当代] 陈伟	迟春逢旧雨，斗酒有馀醒。雁带遥天碧，灯传彼岸青。行藏分一卦，日月补残经。待唤潜龙起，无弦试与听。
题拟山园帖	[当代] 陈永正	草草拟今古，茫茫论是非。艺终成绝响，须已尽当时。海外或传法，国中知复谁。拟山园下路，芳树感离披。
发始一茎白戏赋	[当代] 陈永正	华年警一发，风雨厄馀春。世事难能白，头颅贵此人。抚之閒自笑，多难始相亲。未用随时拔，由来治越棼。
好月	[当代] 陈永正	好月空陪夜，无花也当春。何因微醉后，搴幔始怀人。天远云犹度，衾寒梦不亲。起来看素影，悄悄隐修筠。
山行有怀二首 其二	[当代] 陈永正	后日人何在，江船卧雨风。定知频梦我，泪浣岸花红。窣兀山横出，艰虞夜未终。冥冥脱罗网，且为祝高鸿。
山行有怀二首 其一	[当代] 陈永正	五羊衔穗去，中谷即蘼芜。初欲上山采，却愁行道孤。白云千嶂木，惟独见枯梧。摇落忽思子，扬帆沧海无。
登楼	[当代] 陈永正	云遮南北岭，争忍问长楸。暝色穷归路，微风掖上楼。无端成浅醉，何况到残秋。回向烽烟外，沧波与目谋。
闭户 其一	[当代] 陈永正	古者述不作，胡为辛苦吟。呼天谁可谅，闭户雨将深。白日假一寐，馀春愁独寻。朋侪各多事，非我有遐心。
闭户 其二	[当代] 陈永正	终朝无所事，我与我周旋。一室亦聊扫，百忧何可蠲。闻雷憎启户，临槛倦看天。素处一以默，书声毋浪传。
晓霁十首奉和佟绍弼先生 其十	[当代] 陈永正	晴霞丽东际，游目古原张。不惜寒今日，无端射九阳。乘时修毁室，放眼送流光。莫问陈无己，孤吟得几章。
四月初三夜闻欧淑芹女士清琴偕周正光君 其一	[当代] 陈永正	黄昏澹微月，九畹秽兰荪。少女琴中意，高风国士魂。繁声凄转缓，热泪制犹奔。何必雍门望，飞扬海欲尘。
四月初三夜闻欧淑芹女士清琴偕周正光君 其二	[当代] 陈永正	我志在流水，君无作大风。艰危天未坠，幽咽道将穷。亦爱古音好，难任离思东。明朝歌落雁，佳会几时重。
晓霁十首奉和佟绍弼先生 其九	[当代] 陈永正	彩虹平野瞰，锦縠半天张。我发湿宵雨，欲晞珠水阳。终愁晦西极，不敢问东光。归去修初服，微情诵九章。
晓霁十首奉和佟绍弼先生 其七	[当代] 陈永正	山色初还翠，栖禽翅欲张。好风迁远思，薄雾暧微阳。径讶新泥软，林赊旧叶光。无人知昨夜，百里电雷章。
晓霁十首奉和佟绍弼先生 其八	[当代] 陈永正	雨止行行滑，枝柔叶叶张。涨池澄只影，乔木憩朱阳。人负殷勤诺，波生细碎光。飘飖应有意，风力见华章。
晓霁十首奉和佟绍弼先生 其六	[当代] 陈永正	檐语颇清越，如听琴乍张。山南思季女，堂北怨朝阳。忍任华年湿，来添艾草光。菲菲林下路，芳意已弥章。
晓霁十首奉和佟绍弼先生 其五	[当代] 陈永正	承宇霭如幂，谁持天末张。并同才士泪，吹度岭之阳。启户冻蝇入，照梁幽室光。客来谈近事，先与约三章。
晓霁十首奉和佟绍弼先生 其四	[当代] 陈永正	雷车辗残梦，辽亮赤标张。侧瓦承深霤，馀花避艳阳。便垂终日幔，不借一春光。小圃愁红湿，还思奏绿章。
晓霁十首奉和佟绍弼先生 其三	[当代] 陈永正	竟日风吹雨，佳期误夕张。朝来北林下，彷佛见初阳。叠嶂危盟誓，轩车后景光。城隅谁可俟，三复旧吟章。
晓霁十首奉和佟绍弼先生 其二	[当代] 陈永正	推牖案灯澹，如波风幔张。眼明思远者，夜尽爱新阳。可惜迷离梦，仍韬智慧光。云山新入望，遥想荫千章。
不别三首 其三	[当代] 陈永正	了无酬对意，客至总难亲。自与君相别，衡门久绝尘。片帆张半夜，一水浣千春。而我怀沧海，翔鸥不肯驯。
晓霁十首奉和佟绍弼先生 其一	[当代] 陈永正	涣涣一江弥，片帆天上张。无因怀旧雨，何以度春阳。纠缦云犹翳，清泠叶受光。风花委波面，流散似文章。
不别三首 其二	[当代] 陈永正	入暮风兼雨，君归不我过。孤帆破层浪，一夜渡三河。春逼故人去，水生歧路多。尝闻古离别，当泣以悲歌。
不别三首 其一	[当代] 陈永正	不别洒然去，谁能怀好音。昨年初面夜，冲雨揽衣寻。情话沈虚幔，朝阳丽北林。而今成独往，缅想大江深。
岂意	[当代] 陈永正	岂意在今夜，潮生春雨间。无言思静女，一苇未东还。始信华年渐，终哀绮梦阑。蓬山如可问，不惜涉长滩。
日日 其二	[当代] 陈永正	怀人在江国，岂不慕芳春。忍独搴林蕙，其谁乐我魂。越枝聊一借，时雨苦重昏。于尔去年度，南滨思采蘩。
夜过谧庵观作大草	[当代] 陈永正	龙蛇人未识，因以蓄诸庐。讵料飞腾意，能回暮夜车。微言不吾忌，高谊慨何如。归及万家静，清吟帷月虚。
日日 其一	[当代] 陈永正	日日春无味，临流意自寒。好花漂过半，高鸟变千端。因以多风雨，归欤秉杜兰。常思滋九畹，粗足作佳观。
新月	[当代] 陈永正	爱此哉生魄，江干立待昏。已拚微照隐，敢并夕阳存。波远子何在，雁惊弦欲援。冥冥忽难觅，灿以众星繁。
晚花	[当代] 陈永正	数朵馀天地，千春误去来。相看成独笑，几念到心灰。未入谷中定，终妨霜下摧。迟君待芳节，留意舞今回。
书怀呈佟腊斋先生	[当代] 陈永正	雨朝唯兀坐，燔后拨残灰。平昔怀燕石，清时负楚材。枯吟宜对影，取醉不须杯。多谢吾夫子，从兹莫铸回。
后生	[当代] 陈永正	喧阗甚墟市，侧帽竞呼关。久厌纷纭事，应之以不閒。后生真可畏，师道亦云艰。无语看桃李，当风拂我颜。
孤桐	[当代] 陈永正	叶大时时落，风高面面吹。无枝胡不死，百尺恐非宜。自许巢丹凤，何堪到井泥。伐之吾曰可，岂畏世人嗤。
四明山书画院口占	[当代] 秦鸿	灯晕暖犹轻，晴云晚愈明。空山无雀噪，融雪悄流声。
又	[当代] 秦鸿	市路连山路，晨光扩夜光。山空閒杀犬，不吠自徜徉。
截竹为印钤一纸将寄吕三信笔成一绝	[当代] 秦鸿	截取山中竹，镌成君姓字。想见蜀云深，餐霞挹青翠。
合川烤鱼排档口占	[当代] 秦鸿	夜色清转稠，人事翻碎沫。杯盏偶相逢，世味麻且辣。
中夜口占	[当代] 秦鸿	愁浓忽障霄，罅处无星下。高绿自歌风，中宵孤舞者。
小扇画桃	[当代] 秦鸿	无言浅笑时，梦袅东风里。一笑月笼虚，再笑春生水。
栖光寺礼支公塔口号	[当代] 秦鸿	光栖山自安，雨过云将澥。心上即时求，人间无处买。
新叶	[当代] 秦鸿	新叶发黯火，旧叶如花堕。春暮一树森，依稀逢故我。
三亚湾晨起所见	[当代] 秦鸿	风鞭垂海角，万岭罢宵征。两岛惊难定，犹闻夜叱声。
凉夜	[当代] 秦鸿	凉夜驱山没，新蛩学雨零。撚灯入书卷，天地见初星。
新凉	[当代] 秦鸿	新凉涤我襟，旧雨萦山鬓。光影注虚堂，一身秋有汛。
毕业二十周年将返母校为班级纪念树铭牌作	[当代] 秦鸿	风来绿叶声，湿我青春雨。絮絮似低吟，飞飞如振羽。
晨抵石湖荡高速出口口占夜雨犹湿	[当代] 秦鸿	苍树乱未梳，碧畴妍已盥。垂地蔼蔼云，天光悬一鹳。
过九华山口占	[当代] 秦鸿	日午葱如滴，云过影不还。翩翩双白鹭，飞入九华山。
南翔留云寺前小立口占用陆子过杭州湾韵	[当代] 秦鸿	馀曛涂亘古，城镇幻经过。古刹趺犹定，天云静不波。
周暮阑见示潘巢湖饮于海陵小影	[当代] 秦鸿	天下乐其乐，心间安复安。遭逢须一盏，日月只双丸。
中夜口占	[当代] 秦鸿	城市已酣寐，嚣滓俱潜沉。孤光舒巨掌，数探夜浅深。
秋怀	[当代] 秦鸿	四顾一笼笯，此身何所如。无边澄碧下，风叶正相呼。
雨过	[当代] 秦鸿	夜雨迷千市，疏云湿一星。举身为腐草，犹得化流萤。
西域风情题照二首 其一	[当代] 秦鸿	见我毋惊怖，惊怖是为贼。晴空作雷霆，吼出大威德。
雨隔	[当代] 秦鸿	雨隔三千月，花深廿四桥。诗人裁旧梦，衣去湿江潮。
思君 其二	[当代] 秦鸿	过尽万千树，所巢惟一枝。思君如皓月，终古不相辞。
思君 其一	[当代] 秦鸿	新柳未成姿，新蚕试吐丝。思君如杜宇，啼到血枯时。
野望	[当代] 秦鸿	往者今何在，萧疏试一望。暮秋寒色里，孤瘦立斜阳。
梦中作	[当代] 秦鸿	只有一枝梅，全无半点俗。我今迹近云，君自人如玉。
五十自寿 其二	[当代] 秦鸿	岁岁梅风不我欺，碧痕争涨又平池。苟能坦荡安天命，何用慇勤问地脂。梦想花繁红委积，世情茎涩绿离翍。鲰生濯足歌绵淼，楚剑移时棹未移。
甲午葭月丁丑芸香社集于溱湖寿圣寺分韵得燕字	[当代] 秦鸿	溱湖一碧碧于天，天际环围树簇烟。安用涨痕辨陵谷，岂无寒色异幽燕。客谈奇古撞钟鼎，云影平沉入瓦甂。霜磬铺遥认归辙，萧萧枯苇隐回阡。
五十自寿 其一	[当代] 秦鸿	午风轻拂触蛮蜗，未遣云山障浚遐。重叠故吾松落影，等閒新眊蝶迷花。添闻庙算瞢腾梦，驻想天光滉漾车。万八日星飞夜雨，一身屼嵲共欹斜。
赠韦一	[当代] 秦鸿	细雨清茶井外天，听君谈笑拂云烟。一觥酒里三千客，七里滩头十二年。抗叶微微冬笋出，穿门仄仄石阶联。推窗林色迷濛处，山鸟春花岂杳然。
哈密魔鬼城	[当代] 秦鸿	世间何物便称魔，手欲翻天石欲波。一片黄沙矜突出，千年赤日恣消磨。向人面目随心幻，竟夜号呻扮醉呵。仰问飞鹏闻大笑，垂风曾不用巢窠。
寿庶之步王雪君韵	[当代] 秦鸿	天上仙桃缀万枝，天生一汉一生痴。流霞是我觞公寿，长夜同君有所思。风紧笑看胡旋舞，山深醉诵楚骚词。松心好向秋霜里，凛凛还须雪后知。
甲午后九日冗事所拘中夜归卧未暇往赴杭州之会用海藏九日五层楼登高韵	[当代] 秦鸿	夜雨噙秋哕难语，路灯捋梦冷窥人。睡沈街市遮望眼，做旧江山限倦身。物候久乖聊与顺，喧阗已惯强言新。遥知湖上沙鸥集，暂浴星光卸客尘。
陪亚儿康城南门玩沙口占，时上有风筝数片	[当代] 秦鸿	黄桶蓝筐绿塑耙，儿童趁暖竞抟沙。掘深水见暂堆堡，飞杳云低时幻霞。汗炙惟忧生作鲞，旂高岂免帝成豝。呼儿搓手归家去，环岛樱花飏雪花。
甲午七夕前一日金陵夜饮同墨菡青凤洗砚惕斋暮阑梦语分韵得船字	[当代] 秦鸿	星河浪打三生石，灯海声浮一水船。人世乍逢如再见，酒觥随倒亦频传。歌飘到处非吾土，心湛无时不舜天。醉眼看楼犹巀巀，华光漾地正涟涟。
姚郁庵光孝寺见赠嵌吾泰舆地胜迹名十数因援例奉和	[当代] 秦鸿	映日藕花波万重，碧云生处耸三峰。浮香袅袅频来凤，松吹幽幽恰隐龙。立足影虚弥觉正，承天雨溉益思恭。凭高望海无边绿，祈著清风永蓊茸。
癸巳九日登黄岩方山用海藏虎坊桥独坐韵	[当代] 秦鸿	黛嶂东南阖郭门，朝暾播暖尽无言。染初红感孤生孑，寂极青含万籁喧。壁溜滋潭喑似梦，江雰蟠野淡如魂。队骡负挞难为语，叩磴声声上九阍。
辛卯重九用海藏楼韵	[当代] 秦鸿	轩窗树色忽萧深，秋日迟迟例照临。一刹閒愁随叶堕，万般清冷透衣侵。望虚幻局知云变，坐静微躯感陆沈。水皱一池未生骨，犁星待遣到楼阴。
为明庐师寿次长江舟行之一韵	[当代] 秦鸿	举世昭昭贤者昏，遂栽桃李遍蓬门。墨回彩笔天鹅影，月映前身梦井痕。北斗光摇辉在盏，南山高迥役乎坤。何当同酌九溪雨，细听先生齐物论。
西溪月航丙戌霜降后十日，两浙词人祠秋祭，饮于弹指楼，棹月夜归，光景如梦，不能成咏。丁亥孟冬追赋	[当代] 秦鸿	天地生焉唯覆载，构图风景乃其馀。偶开兜率经霜眼，来觑嬴秦未火书。浴夜秋星入芦梦，分云小艇恍龙舆。青莎岸下询苍鹭，知否溪流向尾闾。
朅来用人韵	[当代] 秦鸿	朅来欲吊无从吊，披发捶天恨独醒。天荐烟云供醴脯，我支骸骨作楹棂。逝星破寂销无烬，炽焰蹂林舐未停。举世滔滔皆失嗅，惯从尸臭认芳馨。
向晚买车之武林从明庐师莼客安和钝丼诸兄作长夜之饮弱侯闻知寄赠长句因步韵却寄	[当代] 秦鸿	钧天凝露湿星墀，饮罢流霞忽溢悲。向轭敲铜高瘦骨，窥巢语梦软哇词。百年几遇天何吝，一别经春世见遗。推盏登车似曾识，长霄泼墨未乾时。
丁亥仲春寄子南弱侯步如冰甲申韵	[当代] 秦鸿	条风古擅二毛禽，葵露团光猛裛襟。波著翠绦曳春脚，洼明宿雨荷天心。岂无人过虎溪笑，久惯形逢蜮射侵。震泽龙潜德而隐，龙山樟动似鸣琴。
晚渡用旧韵	[当代] 秦鸿	官柳垂堤卸乐哀，舵楼跻霭影葳嵬。千金见售屠龙技，举国唯崇画虎才。浪凸青筋销冷铁，灯翻白眼翳烟埃。浓稠挤却残阳色，一渍空江瓮底醅。
送别归途作	[当代] 秦鸿	重逢襟袖漉初乾，别臆微虫齧且蟠。车蜕站台訇者寂，雨黏灯晕夜之瘢。街心踞兕幻盈塞，针眼穿驼路曰宽。千里风烟容坱莽，一窗市景正汍澜。
偶成折腰步潘乐乐韵	[当代] 秦鸿	白鸟冲波没浩茫，海尘动见劫千场。病牛懒喘高吴月，断戟沈埋失鲁阳。人馀骨髓犹思售，房竭农田岂忌荒。不信春锄百年上，官家躬劝事蚕桑。
乙酉立秋寄莼客用胡僧韵	[当代] 秦鸿	满地风涛入旧醅，蓬瀛枯海等尘埃。野王笛与泊舟客，陶令巾称漉酒才。红映市嚣唯闪烁，青高云霭自崔嵬。单衣祇合秋星下，呵壁无言赋七哀。
赠郁厂	[当代] 秦鸿	秋菊春兰共此时，寓形圜内欲何之。虚空妙譬金师子，气概何殊碧眼儿。分付湖光遍诗页，祛除残夜见微曦。去年天竺重峦下，缭乱车灯暮雨丝。
乙酉重阳后三日登乌伤鸡鸣山	[当代] 秦鸿	双楼逼峙两峰并，屋宇粼粼浪簇平。松怒桂窥疑虎幻，日醺风偃杳鸡鸣。客嗟是处曾吹帽，吏说明朝又画甍。谁信有人千载上，渡河呼罢罢长征。
夜行寄莼客胡僧	[当代] 秦鸿	四海倾杯覆我堂，遥天旧席镇相望。风挠大野迷三径，星烂重霄响八琅。闻说枯樗充簨虡，剧怜萤火失辉光。单车冲夜微躯寂，心绪萧疏作混茫。
游虞山同莼客胡僧	[当代] 秦鸿	客心淫滞仰崔巍，久意登临忽振衣。红渴微阳看陨落，青沉歧路阻抟飞。风云不异千秋色，炬火徒湮五噣辉。吾道知天夷且简，明朝南北对晨绯。
不死 其二	[当代] 秦鸿	列缺暮城多少楼，谁将块垒作貔貅。残云断续天黏梦，缺月澄明病熨秋。后羿舍弓成底用，嫦娥不死更何求。金人铁锁今安在，遮莫长江竟断流。
不死 其一	[当代] 秦鸿	岂无歧路塞荆榛，忽蛰龙蛇物候新。生且佔先堪作俑，老而不死是为神。柳风细剪江村出，桃雨偷调野麦匀。攀石渡河人在否，白鸥飘杳未知驯。
偶成	[当代] 秦鸿	散尽千金为购书，也携酒友脍鲈鱼。雅追赤壁周公瑾，耿似钱唐伍子胥。梦寐长江翻白浪，行藏老衲畏青裾。低吟抱膝孤松下，二月春云自卷舒。
己巳初夏感时用子锋韵	[当代] 秦鸿	跳丸日月怕销磨，忧患长江滚滚过。散发仰天犹大笑，掷杯斫地更狂歌。庙堂鬼啖丹心饱，野泽人沉碧水多。孰挽天河洗兵甲，白云无事正蹉跎。
晨起自沪之馀杭高铁车中口号	[当代] 秦鸿	原树绿髼鬙，朝暾似系绳。当窗犹可望，流景共谁乘。水静天如限，日高云欲崩。邻楼建还拆，成坏自频仍。
徐松盦属咏湖石	[当代] 秦鸿	震泽古风涛，拳拳淘洗出。乌能窍此衷，苍昊衔斯恤。案净悯兰蒲，窗空思雨日。汤汤梦忽醒，环座正扪虱。
为胡僧制印边款随刀漫成一律用调嘘堂旧韵	[当代] 秦鸿	世情由字句，歧路欲何之。华表昔谁集，劫灰惟我知。怜人惊悍妇，当户抚佳儿。小大三千里，迢迢十二支。
雨中别大有宫口号	[当代] 秦鸿	翩然控飞鹤，委羽以翀虚。其后越千载，我来邻此居。岁云犹涧漱，城漫益淤潴。揖别江湖去，黄花向雨舒。
甲午九日事冗不暇登高夜步长街口占用海藏风雨中子培自扬州来见示新作韵	[当代] 秦鸿	或有孤生魄，堪消万里霾。心鏖严战垒，地耻置书斋。下瞰犀能烛，高跻世与乖。一宵灯语路，言影不言骸。
再寄庶之	[当代] 秦鸿	岂堪三岁纆，焉虑九陵跻。骀荡期晞发，觚棱叹噬脐。恒沙用施满，溆浦所如迷。六扰吾其一，空观祲象鑴。
辛卯惊蛰正越伉俪导余访梅西溪摄影绿萼之下山木莼客旋至共酌	[当代] 秦鸿	冲雨寻梅去，溪云一派虚。舟轻浑似梦，鹭懒不窥鱼。示我花沾土，凭谁绿染裾。东风舒万象，饮罢意何如。
伯昏子都门夜谭别后作	[当代] 秦鸿	一别再经秋，嵯峨四面楼。坐来翻海沫，揖去隐车流。世事经春薄，松醪带雨稠。遥知多景上，孤月洒瓜洲。
寄庶之	[当代] 秦鸿	四海龙惟豢，千门狗尽屠。山川无自性，物我岂分殊。道路人相目，蕤宾铁不孤。昭回彼云汉，歌舞乃呼雩。
己丑端午	[当代] 秦鸿	来朝循去日，流水浩汤汤。树色连云色，艾香掺粽香。一垆腾袅袅，独坐入茫茫。张眼身仍在，当前若有光。
己丑上元	[当代] 秦鸿	缥缈似仙乐，荧屏弦管音。街灯仍脉脉，园木故森森。云外一轮满，人间千里阴。愿将今夜月，乞换降春霖。
己丑元日	[当代] 秦鸿	东南风正暖，安用问其津。草脚融收冻，垂条软著春。鲜红方耀眼，高碧已无尘。清净之间味，羲皇以上人。
与碰壁斋主用调嘘堂旧韵	[当代] 秦鸿	四壁坚逾铁，头颅孰与之。碰罢空馀响，生疼世不知。青山藏旧梦，白日掷群儿。对酒思君处，香烟点一支。
除夕	[当代] 秦鸿	流水年华去，生涯碇此津。气和冰欲泮，星近夜如春。焰火辉窗牖，轻笤拂案尘。明朝整冠履，来作崭新人。
怀明庐师步弱侯韵	[当代] 秦鸿	看人钗玉燕，呼酒换金貂。海月升还降，吴山静不潮。玄文谙覆瓿，绿树待悬瓢。微雨六桥在，柔条似共招。
临屏步陈霭文先生旅怀韵	[当代] 秦鸿	客久颇谙俗，云停焉著心。儿时银月下，故我梦秋深。倔骨衰仍旧，乡谈拗到今。惯于人寂处，强觅荇风吟。
如冰登弹指楼赋短句见寄步韵奉和	[当代] 秦鸿	野趣童曾习，吟怀白乃纷。日昏孳鸟悦，芦雪紊溪云。瞩远楼环伺，心清水不文。闲来把浑酒，杯底起烟氛。
石屋听远师弹广陵散即席步莼客韵	[当代] 秦鸿	林壁高连夜，天香冷隔帷。七弦一挥处，万古未移时。满座撞金石，倾杯味慭遗。风云排嶂立，馀响与攀追。
感怀	[当代] 秦鸿	凄凉宝剑篇，卷古墨幽燃。乃见沈吟者，斯怀独怆然。蛟螭媚深壑，牛斗戾长天。黯焰摇青壁，尘梁鞘满蜒。
遣闷	[当代] 秦鸿	当世谁英物，飞声接浩茫。圣朝原顺鼎，祺瑞屡增祥。羊角知鹏运，龙涎入海藏。何曾植危木，老去病斜阳。
寄莼客	[当代] 秦鸿	谁与问君平，飘蓬识帝京。侧身排扰扰，阖眼斸营营。楚璧怀堪刖，吴山梦见迎。何当千嶂外，归去一帆轻。
薄暮步至大境阁数度揖别莼客处也恰接具区生手机短信乃告以昨夜晤莼客把茗诵后山百年能几见句旋口占一首遥寄	[当代] 秦鸿	扰扰魂行迹，暮城空袒陈。湖山能几劫，木铎属何人。昔别天无语，重逢梦有津。绿痕至深处，埋却一年春。
嘉定道中 其二	[当代] 秦鸿	蝇撞玻璃外，欢声若可闻。空调乾汗渍，西照剧炉熏。人逐站牌集，车随灯色分。遥知今夜雨，高碧正屯云。
戏呈子锋	[当代] 秦鸿	忆昔台城饮，高谈每缀星。歌迷千百惠，书诵十三经。江月沾衣白，钟山压盏青。如何风雨寂，高阁息雷霆。
别绪	[当代] 徐英	不堪别绪一登楼，万里山川故国秋。杯酒凭栏横醉眼，诸天风雨尽如愁。
送慰九南归	[当代] 徐英	燕市黄尘日已曛，朔风归雁更纷纷。送君此去无它赠，千里江山万里云。
游茅山	[当代] 徐平	一霎神明接太虚，此身已在五云居。九垓长对羲娥近，八极回看桑海馀。名盛已然传隔世，碑残不复认当初。烟饶洞府深松里，或有仙人丹道书。
梅林寄明信片相邀	[当代] 徐平	岷蜀峰高入紫霄，凉生积雪未全消。难辞俗累应怜我，岂有名山却惧遥。胜境频烦青鸟寄，闲情独羡白云飘。年来总觉流光促，恐负春风折简邀。
寄高凉夫妇	[当代] 徐平	新叶烹来满室香，柔荑斟就共君尝。烟轻眉案春风永，灯灿芸窗诗味长。井邑路遥殊不易，梨园梦断感何伤。人间幸有吹箫侣，已自乘鸾到帝乡。
游仙居南峰寺	[当代] 徐平	隐隐孤标出翠微，苍崖古木尽朝晖。自循风磴香云袅，相逐亭栏鸥鹭飞。钟磬起时浑似梦，烟尘净处暂忘机。漫言心镜尚能洗，懒照人间是与非。
题悟斋读书堂	[当代] 徐平	一椽巧筑借崚嶒，半似仙人半似僧。来往闲云非俗客，盈虚明月是良朋。囊萤映雪知谁继，负笈传薪愧未能。遥想悟斋如可遇，应留短榻共青灯。
野花	[当代] 徐平	断壁荒郊自成景，秋花点点若繁星。平芜散乱连云陌，萱径纷纶到野亭。雨后几曾无艳色，风中未必少芳馨。与君相赏还相惜，我亦沧浪一叶萍。
送春	[当代] 徐平	檀板银筝不忍听，春深何计挽飘零。伤怀岂止繁花落，揽镜初看两鬓星。迟日风中空踯躅，流莺槛外细叮咛。闲愁更在苍茫处，望里云山无际青。
寻芳	[当代] 徐平	欲叩青山问有无，记曾桃李焕千株。当时一别春风倦，此日重来世事殊。啼尽花枝莺渐懒，寻多旧迹梦偏孤。东君惯似浮云变，却笑诗人性太迂。
游卧龙谷	[当代] 徐平	壑隐雷霆山自威，氤氲蜃气日相辉。一湾玉碧凝幽涧，万转泉清下翠微。卜筑云林空有待，经年人事苦多违。临流但有出尘想，岩壁摩空势欲飞。
除夜感事漫成	[当代] 徐平	紫焰花繁爆竹频，东风暗换岁华新。争将杯底陈年酒，一洗心头万古尘。消息已然传隐约，襟怀依旧守天真。但看寒尽冰消日，终是人间烂漫春。
中宵	[当代] 徐平	小字如烟幻亦真，案前犹自振精神。谁将云外星和月，换却世间秋与春。卷帙终需归寂寞，襟怀未必老风尘。营生何惮千般累，仍作深灯夜读人。
岳君相邀因故未赴	[当代] 徐平	劳形已惯苦炎蒸，心迹由来羡老僧。别后文章君有味，樽前事业我无能。携来郊外二三子，归去城中百万灯。永忆江南明月夜，高贤何日竟相仍。
听琵琶	[当代] 徐平	昏灯帘幕坐分明，怀倚琵琶一抱轻。雨润桃滋红艳艳，风迁莺啭脆生生。浮云散淡原无迹，流水叮咛自有声。欲写心情愁下笔，空知余韵耳边萦。
画龙	[当代] 徐平	自捧儒冠转好龙，调朱傅粉逞豪雄。墙生九曲腾云碧，柱抱千秋映日红。雨露几曾施寸土，喧嚣又唱策奇功。草民识浅何须问，此刻人间重叶公。
题菊花	[当代] 徐平	又见东篱发几枝，丹枫素月旧相知。也曾把盏重阳夜，未改吟题元亮诗。百折身经霜后色，千丝鬓卷醉中姿。微躯不共春风竞，独抱秋心老更痴。
野菊花	[当代] 徐平	蓬蒿难辨旧行藏，律转西风韵转长。别馆持杯香可待，黄花簪鬓老何妨。已辞春色千般好，独守秋心一味凉。但识闲身真自在，谁堪篱下度惶惶。
听古筝	[当代] 徐平	桐木冰丝妙绝伦，轻挥素手顿生春。来时万马震山谷，罢处千江卧月轮。涓滴竟成沧海阔，烟岚又洗晚峰新。此间或有殷殷意，犹恐支颐听未真。
为车站滞留民工作	[当代] 徐平	似箭归心不可还，九衢无路到乡关。眼前稚子寒风里，檐下双亲魂梦间。暴雪茫茫淹故道，愁云郁郁向苍山。新闻忽报梓桑事，一霎温情双泪潸。
随想随作 其二	[当代] 胡云飞	新铸管城安可投，锋寒光烁似吴钩。写人写鬼都无忌，后世知予不逐流。
随想随作 其一	[当代] 胡云飞	雷火奔流三十年，诸天佛灭三十年。神州旷劫何曾解，我生又是三十年。
书懒残《读己亥杂诗注》后	[当代] 胡云飞	伤心末法谢闲谭，但喜闻人说定盦。奇绝何须入时眼，百年剑气破烟岚。
道中口占	[当代] 胡云飞	丁壮千家皆背井，良田十处九抛荒。殷勤唯有红花草，伴著羸牛卧夕阳。
天涯杂诗	[当代] 胡云飞	云低天马自骎骎，不语平涛海气阴。蓦地风来雷共吼，唤醒秋士破秋心。
题王旻画兰	[当代] 胡云飞	曾抱葳蕤梦，可堪觳觫风。纸角寄荒草，人间欲凛冬。
江汉道中	[当代] 胡云飞	青苗沾水嫩如黄，藕叶半张栀子香。儿童不顾行人问，斜倚牛肩斗麦长。
河南道中	[当代] 胡云飞	白屋两三间，青田阡陌互。平林遮远山，别有不平处。
为蓝蓝题摄影	[当代] 胡云飞	白鸟归不归，绿波照天瞑。小舟无人驾，荡入垂杨影。
不寐	[当代] 胡云飞	天意不予寐，风雷动有情。小窗移枕就，听雨更分明。
方塔	[当代] 胡云飞	古剑森其廓，下视霓虹影。如我亦独立，身侧人潮冷。
画意	[当代] 胡云飞	碧岩栖水心，落影一篙深。岩上孤禽老，含眸向远林。
绝句	[当代] 胡云飞	搁足寒山沙，濯足清溪水。水流沙亦流，足背栖鱼子。
读莼鲈倦网诗有感	[当代] 胡云飞	酒散复夜阑，何堪听鸦噪。将去不去间，一叶下林杪。
读己亥杂诗	[当代] 胡云飞	电光狂士眼，雷警定公诗。傥證今朝事，读之犹可疑。
剑客	[当代] 胡云飞	展眉风过处，绾发雨来时。弹铗无人应，临行一振衣。
与荒坡八胡访灵泉寺石窟	[当代] 胡云飞	坎埳盘陀几折轮，临崖秋气忽超尘。万松寒碧眼如洗，诸佛邃清花与邻。绝壁遗书摩虿尾，微途落石任龙鳞。此身亦是劫馀物，归梦时将一耸神。
与无过浣浣谒长安杜公祠用蜀相韵	[当代] 胡云飞	晚景西南杳莫寻，布衣祠庙更萧森。斜阳荒径人希履，夏木閒庭鸟嗣音。稷契许身终一舸，阴何为学岂初心。唯将毅魄还关塞，院外青山是子襟。
三月廿六日祭海子用乖崖韵	[当代] 胡云飞	一蹊桃李又无言，隔代风华孰与论。精卫可能逢蹈海，杜鹃空托解招魂。黄霾难避梦为马，碧血易滋苔掩盆。廿七年来有人老，不哀不怒坐晨昏。
和乖崖	[当代] 胡云飞	风雨故园归计迟，纤桃嫩柳岂当时。自怀冷暖鱼千里，相顾鹪鹩巢一枝。山水逢君终是梦，稻粱累我久违诗。藏舟争似泛舟去，初心转恐世人知。
重读碰壁《夜宵摊头与胡僧》	[当代] 胡云飞	楼高漫觉与天邻，灯火寥于楚水滨。馀烬红灰唯自燠，故人墨楮有相亲。问津夫子栖栖若，说梦庄生栩栩真。壮岁追思疑太早，独醒长夜数星辰。
与冷公、八胡、白小游广胜寺	[当代] 胡云飞	山叠水寒神所居，天荒地变此焚馀。上方雄构夕阳小，遗世乔松暮霭疏。古壁陆离窥虎豹，空橱悄冷困虫鱼。登临唯与二三子，万籁声中对太虚。
神农谷一首呈问余斋主人	[当代] 胡云飞	神农谷中已掩门，神农顶上尚黄昏。远山淡若前山影，新雾随涂旧雾痕。野树远参红日色，归心漫与白云根。此身他夕风吹去，第一峰头贮此魂。
七月二十六日应嘘堂邀自汉过宁与诸友集于石头城，明晨独往苏州西山，闻诸子复集于求雨山	[当代] 胡云飞	江海十年逃网罾，却从吾子到金陵。嘘云濡沫相忘若，青眼白头再见仍。卮酒文章随大块，夜城风雨集微灯。明朝挥手洞庭去，浩水灵山共碧澄。
谒米公祠	[当代] 胡云飞	去尘拜石久传奇，一角樊城尚隐祠。岘苑残碑湮点划，墨池古柏峻柯枝。熙元日月胡能定，魏晋风华别有持。天暮襄江寒霭渐，研山独对立多时。
四日宴后寄莼客	[当代] 胡云飞	东上月华流绿醅，北来风骨辟黄埃。安期生本三山客，庞士元非百里才。门外车舆自熙攘，胸中海岳足崔嵬。陆沉无处不滔浪，小酌清吟未可哀。
腊八日有雪用海藏楼韵	[当代] 胡云飞	短巷深衢忘所归，寒灯薄晕雪初飞。有家天末庭芜老，为客岁除风息微。时弃命留心未死，负山填海梦终非。举头西北垂云翳，却对苍茫自敛衣。
早起寄军持莼客	[当代] 胡云飞	风云枕上去堂堂，身外乾坤入野望。末世文章留寂寞，缀天星斗思琳琅。郊原久旷行人影，夜气犹钟落月光。漫启琐窗惊宿鸟，小楼一角破苍茫。
与军持莼客同游虞山	[当代] 胡云飞	别处生涯倘可归，此心不与古心违。名山磊落招贤住，落叶苍茫乘兴飞。寒涧深崖虚剑气，高天厚土迫重衣。言公碑上斯文漶，况与闲人共落晖。
简莼客	[当代] 胡云飞	清光郁郁泛阶除，眼底垂云未可嘘。一骑风流南渡后，廿年心绪北漂初。祖鞭杜酒皆无分，呵壁浮槎总不如。木色渐残疏鬓冷，凤兮听罢更愁予。
读《一损集》集近人句赠嘘堂	[当代] 胡云飞	歌泣无端字字真，风光冷对苦吟身。一生负气成今日，四海苍茫到异人。只借柏庭收寂照，却惊沧海遂扬尘。宣南气类今难问，吹律先回黍谷春。
戏咏五四，亦用义山曲江韵回寄乖崖	[当代] 胡云飞	笔战舌争倏忽过，只今谁唱大风歌。百年心事归平淡，一样悲欢逐逝波。数码何尝干德赛，头躯原未合狮驼。启蒙革命皆虚话，不抵金钱学问多。
乍醒	[当代] 胡云飞	乍醒犹自昧前尘，拾幻推心幻亦真。絮语秋灯温暗暗，寒车故道响辚辚。泣痕已累梦相警，怜我何如卿自珍。岭表孤光蓟门雪，天方崎路各逡巡。
不寐	[当代] 胡云飞	雨声啄啄间雷吼，阖眼风涛梦欲腾。万事来胸如鬼战，孤衾如铁渐寒凝。老钟自语清宵永，虚室相看一烛凭。亦有故人愁逾我，严城时疫镇难胜。
白日梦十章再用仓海韵 其十	[当代] 胡云飞	花谢花开亦奈何，光阴一曲旧时歌。诗情渐老人三十，长夜犹馀梦几多。久卧高床迷幻境，慵闻上客说春和。个中真味讵能解，日下焚香祝梦魔。
白日梦十章再用仓海韵 其九	[当代] 胡云飞	去时回首望西昆，玉手亲曾种慧根。别梦或遗千古怨，乡心但与五云奔。穷荒劫后讶归鹤，沆瀣甘馀谢食豚。见惯疑猜终不语，桃花故事美人恩。
白日梦十章再用仓海韵 其八	[当代] 胡云飞	灵鹫峰头遇老胡，划江以锡百川输。桃花流水来天极，瑶草瑞芝堆海隅。月下宣梵白衣冷，云中招手赤龙呼。不知吟罢归何处，唯见人间百戏图。
白日梦十章再用仓海韵 其七	[当代] 胡云飞	我马玄黄汗血流，路深不见使人忧。罡风漫捲铢衣袖，寒雨犹侵玉辔头。久待难传黄石赐，欲从未许赤松游。双成劝与共车去，冠盖俨然缨络柔。
白日梦十章再用仓海韵 其六	[当代] 胡云飞	仙家闲事海扬尘，不似凡间有患身。鸾鹤交鸣栖玉树，牺牲杂供飨炎神。黄泉落寞多新鬼，紫府逍遥有至人。王母高眠镇难得，酣然一梦又千春。
白日梦十章再用仓海韵 其五	[当代] 胡云飞	冷目微芒寐烛龙，花神冰露洒丁冬。忽传羲驾出三岛，旋理玉壶朝九重。铅水涟涟随夜尽，碧鸡震震唱时邕。铜人泪与苍生泪，悲喜予将问所逢。
白日梦十章再用仓海韵 其四	[当代] 胡云飞	弹指流星太白西，真人酒罢醉菩提。春残不见东君面，夜寂时闻北斗啼。旌节上元终检点，梦醒下界尚沈迷。仙官唯待玉皇诏，白玉楼成倩孰题。
白日梦十章再用仓海韵 其三	[当代] 胡云飞	纷纭漫话劫馀灰，劫火若潮何处来。杳渺西昆岚绽电，嵯峨北极路深苔。五城窥秘阍人怒，重阙说仙名士呆。玉女投壶相对笑，安期缑氏但传杯。
白日梦十章再用仓海韵 其二	[当代] 胡云飞	白日停骖太一前，玉笙银管奏钧天。云中鸡犬随新主，洞里丹霞换大年。月出见明沧海泪，酒阑谁种紫芝田。隔帘人语故难认，缭绕犹遮宝鼎烟。
白日梦十章再用仓海韵 其一	[当代] 胡云飞	慧剑曾将隳百城，良辰底事百忧生。香车宝马经年忆，天女修罗两界情。南海壮心归默默，北窗幽梦例平平。仙人又报春消息，照水桃花逼眼明。
行经某所闻花香，疑为栀子，叩主人，则百合也	[当代] 胡云飞	长街行倦日将斜，忽有清香洌似茶。阖眼犹归栀子畔，敲门试问主人家。主人一笑讶痴语，二月几曾闻此花。回首蓟门烟树老，尔忘尔在大都耶？
叠前韵寄乖崖	[当代] 胡云飞	茕茕只影怯郊游，想像初逢岭外州。曾籍狂歌博青眼，并无息壤拒洪流。他生或识天堂路，一梦唯经海市楼。且幸君南我更北，不然堕泪岘山头。
辛巳岁暮用寒柳堂六十年前韵	[当代] 胡云飞	小径斜堤认旧游，月心淡影是神州。霜凝草叶锋于刃，天压江河冻不流。漠漠千街沉死水，眈眈百兽立危楼。觉来急取玻璃照，尘土盈衫雪满头。
杂感十首步丘逢甲韵 其十	[当代] 胡云飞	小楼隐隐见江村，梦境每闻鱼鸟喧。隔岸桐花飞白日，连天蒿草对黄昏。当年弹剑激弦响，往事听箫啼袖痕。来路重寻更无路，何如盲女近光源。
杂感十首步丘逢甲韵 其九	[当代] 胡云飞	四君子陷陷何深，秦帝坑灰积至今。长夜有人思盗火，青春无泪泣流金。暖寒天气玉能感，明灭海光珠未沉。愤起推窗听风雨，可能更吼劲雷音。
杂感十首步丘逢甲韵 其八	[当代] 胡云飞	一村何似尽流徒，碧树千门听泣乌。闲久犁同衰骨锈，泪多眼并野田枯。穷途只合去桑梓，沃土尚堪生艾芜。但我愁思无处避，频频仰首望星图。
杂感十首步丘逢甲韵 其七	[当代] 胡云飞	峡水西来劲气雄，巴风楚韵尽其中。孰知曾入庙谟算，直欲一清山势空。混沌七开天亦泪，齐烟九点月如弓。苍生多许长沙相，肯向泉台说邓公？
杂感十首步丘逢甲韵 其六	[当代] 胡云飞	眼前乱木不成行，每向穷途哭阮郎。铸铁屡闻成错字，避秦何处觅郊荒。天孙织锦当空幻，誇父争功逐日忙。算是新书全未解，老怀输写大文章。
杂感十首步丘逢甲韵 其四	[当代] 胡云飞	梅雨频临夏日催，东南极目战云来。夜明孤岛星河转，昼暗神京斗柄衰。红客汹汹但空叱，清谈事事故难开。暖风江左方迷眼，何事新亭泪洒杯。
杂感十首步丘逢甲韵 其五	[当代] 胡云飞	纵使双轮堕浩溟，丰城剑气在南星。光分千里地先赤，血饮万钟锋尚青。道路荆深埋骏骨，膏肓疾隐守残形。韩非低首无言语，治国新推道德经。
杂感十首步丘逢甲韵 其一	[当代] 胡云飞	日边清梦故来迟，卧听斜风拂大旗。银烛心情沉暗夜，金瓶消息谢明时。未能灵筮察詹尹，岂望覆舟容伯夷。涕泪平生堪愧怍，纵横不到岘山碑。
杂感十首步丘逢甲韵 其二	[当代] 胡云飞	民性千年苦未新，河山即此久蒙尘。投砂几度叹衔鸟，拾笔于今写获麟。事有难言文字隔，痛无可忍酒杯陈。小楼独坐栏杆朽，花片沾衣不觉春。
杂感十首步丘逢甲韵 其三	[当代] 胡云飞	高冠长佩去何年？泽畔愁看日影燃。归棹云边无尽水，落花渡口奈何天。醉醒滋味问汀芷，清浊乾坤寻野莲。毕竟痴人今世少，纷纷名士学神仙。
春感十首次丘仓海韵 其八	[当代] 胡云飞	晋帝挟胡还畏胡，庙谟如此已全输。从容李相终遗地，痛哭丘生独向隅。蔽世频传三字狱，吁天不见万人呼。逖琨人物今谁许，清泪都沾旧版图。
春感十首次丘仓海韵 其九	[当代] 胡云飞	倾盖须臾论季昆，平生一诺在云根。心邻春水澄如洗，山望罗浮去若奔。君试颐年学黄老，我宜随世醉鸡豚。欢筵未彻承平事，更向南柯颂主恩。
春感十首次丘仓海韵 其十	[当代] 胡云飞	天青渐觉夜无何，不唱冯驩怨铗歌。游子心坟埋恨久，达人梦枕解忧多。飞花著雨平添趣，曲径临风似转和。九十韶光看更尽，他朝何以祭诗魔？
春感十首次丘仓海韵 其七	[当代] 胡云飞	窥江胡马惯冯流，鸣镝接兵国始忧。时局无人非一日，江山有辱待从头。乌云不雨倍沉闷，赤子借光多远游。相忍制衡谁可忍，德宗肝胆最温柔。
春感十首次丘仓海韵 其六	[当代] 胡云飞	烈风燕北起沙尘，十亿苍茫惑此身。泛海孤槎呼自主，燎原疾火奉祆神。民心孰与中南海，天意唯屠太下人。试听琵琶悲少女，都门一炬正逢春。
春感十首次丘仓海韵 其五	[当代] 胡云飞	风涛几度撼鱼龙，冻雨寒云转若冬。燕雀还巢犹惴惴，桃源隔梦尚重重。人间话语闻庄子，乱世声名负蔡邕。学问无非生活计，治平长策且迎逢。
春感十首次丘仓海韵 其四	[当代] 胡云飞	伊人或有梦辽西，旧日冰壶试更提。燕市花招庄蝶舞，梁园草长杜鹃啼。吴山楚水魂先许，玉露金风意转迷。一曲江湖萧瑟后，红笺记取写无题。
春感十首次丘仓海韵 其三	[当代] 胡云飞	毕竟情怀未化灰，双鬟绰约梦中来。歌传天意怜幽草，泪下春心覆野苔。月落空留铜雀怨，风流已绝木鸡呆。多君错把思无限，万里遥为祝一杯。
春感十首次丘仓海韵 其二	[当代] 胡云飞	蔚秀荒园渌水前，销魂最是杏花天。长歌倦客停云叹，早去英雄射日年。末世悔居唯避地，故人羞见坐求田。遣怀登阁漫郊望，黯黯斜阳袅袅烟。
春感十首次丘仓海韵 其一	[当代] 胡云飞	浥尘细雨夜临城，寂寞池塘春草生。滴水空阶如往日，听钟孤枕不胜情。羲皇入梦悲元亮，鹦鹉噤声感正平。纵此向隅休落泪，春愁漠漠待分明。
过长安街二首寄乖崖 其二	[当代] 胡云飞	飞光抛却故衔冤，车莅都门更往前。填海有砂叹弱鸟，栖林无处听寒蝉。等閒春梦移秋梦，究竟大年忘小年。晦雨重来今一纪，当时人物半超然。
过长安街二首寄乖崖 其一	[当代] 胡云飞	我生未及与当年，故道经行梦忽牵。风送劫灰深壁遁，血萌春草旧痕湮。阳城谁解无多路，华彩犹张不夜天。郁郁唯同痴汉语，江山一指共潸然。
无题	[当代] 胡云飞	楚水吴山遮几重，疏狂竟许两心通。冰壶玉簟虚空月，浅草垂杨暗夜风。罗袜来时唯自叹，羽衣去日可相容。此身错是光阴客，更负伊人入梦中。
自题小像	[当代] 胡云飞	淡眉细眼面有埃，惊疑鬼趣画中来。人评二字诚而懒，我觉半生倔且乖。窃比幼安空健笔，自同老谢负宽怀。何当一泻天河水，洗却红尘祸与灾。
秋分日晚归故里	[当代] 胡云飞	月明汉水绝风尘，归客清秋似早春。鸿雁声声催晚稻，露珠点点染新芹。巷头白发相呼应，邻里黄牛自觉亲。慈母念饥添灶急，稚儿惊起讶生人。
登坛子岭	[当代] 胡云飞	临风把酒原当快，四望群山骨哽喉。七窍才明混沌死，一堤高峙莽原休。当朝不理狂生恨，此语空为盛世忧。涸泽相濡诚可感，争如两忘大江流。
书愤	[当代] 胡云飞	飞光辗转煎人寿，呼酒且来醉著休。身外由他屠户眼，镜中愧我少年头。人情变幻皆苍犬，世事浮沉亦沐猴。宇宙一瓢混浊水，安能洗尽许多愁。
过北邙山	[当代] 胡云飞	汤汤北邙野，落落数鲸浮。或道帝王冢，馀威不可求。向人惟杂艾，无女住高丘。夜气苍茫下，寒林鸟欲投。
渐晚	[当代] 胡云飞	渐晚夏初月，轻寒雨后天。榴花红欲灭，桑叶碧犹添。或祭荒原火，孰期沧海田。神州孑遗老，孤坐一茫然。
怀幺婆	[当代] 胡云飞	花红共消渴，荞绿每尝鲜。古道寻常事，近邻三十年。烟炊犹聚绕，亲善永离捐。唯剩门前树，有时摩我肩。
感事	[当代] 胡云飞	雷火蚀天色，烟云笼海城。男儿争赴难，默片惯无声。斯世讳灾异，何人一死生。偶然闻泣语，聊祭不知名。
过张掖丹霞	[当代] 胡云飞	女娲炼石处，剩有补天纹。骐骥沫流赭，狻猊火聚云。野荒人绝迹，天阔鸟空群。明日祁连路，山风不可闻。
京城客中遇乖崖	[当代] 胡云飞	蝶梦知犹住，晤君人海潮。情怀归荏苒，儿女笑憨娇。木杪风初定，街沿雪未消。敛衣又别去，只影入尘嚣。
游龙场阳明洞	[当代] 姜军	峰似青螺结茆坐，洞天腹小蛇盘肠。石乳悬龟敲云破，四围天马急勒缰。儿时不晓阳明子，闻说曾囚公子张。乱石野径没荒草，亦寻牛矢访山房。圣主一言定兴废，父老青春走蛮荒。挂冠逢萌能辽海，子弟无计归故乡。先生光明镇百邪，缘何此世梦荒唐。我亦飘零废学久，题壁只识罗汝芳。
癸巳秋芸香诗会分韵得自字	[当代] 姜军	吾国曰诗国，难寻一廛地。吾国有诗人，城堡不可至。狂简走荒芜，沉浮笑泷吏。秋气含悲声，秋阳亦炽炽。造化在诗家，天然任所寘。我若宿北门，从容答奚自。今有海陵子，渊源接洙泗。守道在须臾，未敢言造次。
拟古一首	[当代] 姜军	昨夜风雨至，飞鸟投我庐。敛翮似磬折，衔悲声转无。跌撞寻白药，调酒并相濡。酒痛啄我手，我痛怜尔孤。惜日轻薄子，相逢亦歧途。交接颜色好，而今思郁纡。雨后亭亭月，尔我意为舒。放手高飞去，从此各江湖。
武当夜饮	[当代] 姜军	我谓醺然最近玄，坡公亦谓得天全。主人捧出长生酒，一醉何妨抱石眠。
过鸿钧洞	[当代] 姜军	三洞繁芜不载名，南华一卷析分明。参天岱岳秋毫立，古辙长安有路行。
过四座塔	[当代] 姜军	云出千峰应有蒂，花繁一树却无根。姓名已是留仙籍，灵塔何妨没土痕。
过飞升崖	[当代] 姜军	飞升崖即舍身崖，潦倒赵州头着鞋。昨夜蟾光冲玉宇，山河换了旧形骸。
宿琼台中观	[当代] 姜军	卧看青岚四五峰，山居何事待高舂。长空倦鸟行无迹，犹爱道人敲饭钟。
过南岩宫	[当代] 姜军	嵚岩临壑立真宫，下有华池数径通。信步且随山势转，不知人在翠微中。
琼台中观遇雨	[当代] 姜军	芳华日月走踆踆，趺坐檐前草木新。细雨琼台空翠湿，人间别贮一壶春。
春日小园	[当代] 姜军	栽花种竹事何闲，不及樱桃颗颗圆。坐看来禽偷果趣，闭门对汝已三年。
次志军兄贺岷社成立	[当代] 姜军	久绝铎声南陌头，竹枝近俗亦非俦。岷山今斫梧桐木，一片清音接素秋。
岷社社课·夏日	[当代] 姜军	势热炎炎处暑难，愁云海上更狂澜。闭门夜读淮南子，字字风霜入梦寒。
怀人	[当代] 姜军	似此烟花似此缘，指端寂寞入朱弦。二三弦到思君处，依旧此心如少年。
西菜中作之土豆烧牛肉	[当代] 姜军	自明关捩自从容，取法中西更勿庸。入海百川归有道，清腴或可胜香浓。
口占赠山僧嘘堂	[当代] 姜军	昨夜英灵动怒雷，今朝榴火欲成灰。风波尽处逢渔父，聊与山僧酒一杯。
旅京杂诗（其一）	[当代] 姜军	谁寄京华一段春，太平湖巷久难寻。早知荒草铜驼没，柳絮随风更恼人。
次静玄重阳	[当代] 姜军	花开陌上任清狂，自信人间有暖凉。君寄小诗惊节至，于无人处看斜阳。
次静玄安归	[当代] 姜军	沧海横舟无所往，不知泊处亦安归。庄生有梦真如我，梦里鹏飞化蝶飞。
是日磨刀戏作	[当代] 姜军	辨火磨刀旧学厨，何须炙肉定膰吾。自持霜刃过江后，敢问顾君知味无。
与子戌	[当代] 姜军	谋食南枝两脚留，即时杯酒老渝州。万千人折东门柳，挥手惟君黄叶秋。
河内静坐口占	[当代] 姜军	眼前万象耀丹华，斗室三千不坠花。忽有惊鸿心上过，蓬山转瞬即天涯。
猪骨莲藕汤其二	[当代] 姜军	芋寒藕熟比虚公，瓦釜沸汤因火红。更有定庵花影夕，幻中求幻世皆同。
夜读诗 其二	[当代] 姜军	莫读桃华杨柳篇，九州寂寂老龙眠。小楼此夜寒风里，大地山河到眼前。
夜读诗 其一	[当代] 姜军	破壁原来未有墙，天魔杀尽又空王。历朝诗话搜罗遍，不见秋灯夜吐芒。
天宁寺	[当代] 姚佳	一刹报天宁，三生催梦醒。季劄曾挂剑，曹植独惭形。山插玉簪碧，江流罗带青。龙城犹象教，故国已飘零。
送春（是日立夏）	[当代] 姚佳	软节步莲轻，何人管送迎。蛙声来四野，月影转三更。孤坐真成梦，长吟不尽情。一声春去也，忍忍问枯荣。
霁后	[当代] 姚佳	疏梦老眉庞，惊寒叶打窗。浮云初宿岭，落日半衔江。冷暖堪天醉，醒狂与此邦。缄愁传不得，孤坐酹空缸。
禁春	[当代] 姚佳	贫者士之常，休轻作醉乡。他人皆地狱，何处是天堂。隔水春烟湿，穿云柳雨凉。华亭闻鹤唳，又几度斜阳。
雨水（是日春节）	[当代] 姚佳	东风既解冻，草木待扶疏。把袂人邀酒，凭衿獭祭鱼。春回花发早，梦醒雁来初。抱瓮灌园久，新年悄一如。
踏春	[当代] 姚佳	姑射神人老，行香禊事休。自然无挂碍，未必没来由。山色淡如睡，春光深欲愁。蹈青青郁郁，恣诡触虚舟。
吴王夫差剑	[当代] 姚佳	吴越争辉日，金戈铁马时。人心当乱矣，礼乐以齐之。自乍其元用，于焉诸可为。彗星淩过后，天下属阿谁。
丽江	[当代] 姚佳	狮象正醺酣，雪山如枕函。金虹蓝月谷，玉水黑龙潭。王粲两无奈，嵇康七不堪。东巴王国在，祭祀旧停骖。
徐州	[当代] 姚佳	彭城有硕仙，八百等椿年。千古龙飞地，三秋雁过天。大风闻故国，沧海见桑田。歌毕数行下，何当拔剑泉。
岳阳楼	[当代] 姚佳	极目楚云狂，湖山尽莽苍。壮哉吞百越，渺矣入三湘。远水分秋色，孤鸿点夕阳。浮生归未得，奈与梦同长。
嘘堂兄之杭，翠袖女史出自酿青梅酒佐兴，座中如冰兄、莼鲈兄、风神兄、兰之女史等	[当代] 姚佳	分韵试新醅，游神结圣胎。梅香方入梦，月影正盈杯。浙水潮千起，黄山菊半开。竹林重会日，想见斸烟莱。
仰观堂嘱题青铜璜拓片	[当代] 姚佳	玄璜礼北方，天半见青光。虹饮飞龙虎，云开仪凤凰。一如怀抱月，恰似仰观堂。我见犹怜矣，栖凭致吉祥。
白露	[当代] 姚佳	足饮程乡酒，不归将醉吟。千山排雁字，万古点秋心。白月无声冷，黄花著意深。养羞徒仰羡，群鸟过霜林。
天目山 其二	[当代] 姚佳	怀古自消详，登高更激扬。何妨将俯仰，一任付兴亡。枫叶红燃火，菊花黄点香。参禅狮子口，大树已成王。
中元	[当代] 姚佳	缅慕盂兰节，目连寻母曾。奉神邀水酒，祀祖放河灯。尘世三千丈，阴间十八层。仰凭地藏力，一念已升腾。
与桐柏宫张高澄道长及国清寺允观法师茶饮	[当代] 姚佳	分茶谁与论，仙佛迹犹存。草木空摇落，云山自吐吞。曹溪一滴水，函谷五千言。乃若无生法，是为天地根。
天目山 其一	[当代] 姚佳	山以天为目，池凭月印心。我来行古道，谁与度金针。浮玉映空界，落花吹满襟。千秋诗石下，犹见水龙吟。
方岩	[当代] 姚佳	金鼓遽相催，天门次第开。明霞空轸石，远岫尽舆台。一切唯心造，浮生若梦来。读书堂上坐，惟命副钦哉。
七夕	[当代] 姚佳	晒衣堪免俗，逃酒漫书空。却对千山雨，来酬一萼红。人天惊岁月，牛女怨西东。睹著穿针验，心明耳目聋。
德意志 其二	[当代] 姚佳	自由资本狂，国有怎生防。志业开千古，威仪振八方。坠来汉堡港，颠倒柏林墙。竖子成名后，愔然已断肠。
德意志 其一	[当代] 姚佳	龙王出世寰，几度动天顽。仗剑风千里，雄踞水一环。波罗的海港，巴伐利亚山。同此昆仑月，烟云遮梦还。
客中	[当代] 姚佳	世道妙难名，爰陵第几程。虫声凉一枕，雁语老三更。月落鸡窗白，风生鹤院清。朝天行脚去，客梦大江横。
柬国遇杨剑清兄	[当代] 姚佳	长风初过雁，古道又逢君。一任金边月，不堪衣上云。驿梅风里落，折柳笛中闻。贻念西贡夜，心空酒半醺。
王秋人兄金石拓片	[当代] 姚佳	我为沧海客，君乃永和人。金石容同寿，古今由不仁。弥天星渐水，一枕夜如尘。自笑难医俗，忙虚懒是真。
题奇珍堂登高图	[当代] 姚佳	因愁问浊醪，趁醉向云涛。寻路方知险，登峰不觉高。立泉寒月阕，飞鸟下亭皋。筇杖空居处，天光洗客袍。
芒种	[当代] 姚佳	反舌冷无声，青梅初可烹。我来时可醉，谁复耦而耕。春梦空留待，花神忍送迎。落红飞欲尽，祭饯谩多情。
亡题	[当代] 姚佳	噤若寒蝉冷，杳如黄鹤孤。狂歌思捉月，醉梦劝提壶。龙女已成佛，鲛人犹泣珠。六根堪役役，四大恁驱驱。
端午	[当代] 姚佳	暴秦沈水剑，狂楚鲁阳戈。复国必三户，问天空九歌。斯人能有几，此世欲如何。亘古行吟者，今朝酹汨罗。
小满	[当代] 姚佳	采苦首阳下，逾闲浮碧波。邀樽行客梦，拥楫越人歌。万物备于我，九天成以何。南风如不竟，彼黍尽婆娑。
佛诞于径山寺 其二	[当代] 姚佳	大事因缘具，明光发上林。庄严如是佛，清净若何心。万物备于我，无生直至今。九龙天灌顶，香水海云深。
吉首	[当代] 姚佳	沅水窣湘波，群山簇翠螺。偶来摆手舞，欣作放怀歌。云去江中远，风生岭上多。月城苗鼓里，恍若凤凰驮。
立夏	[当代] 姚佳	一春归路赊，两部更催衙。时雨鸣蛙鼓，经风舞柳花。小儿犹斗蛋，青帝已回槎。隔岁冰心结，启之长叹嗟。
佛诞于径山寺 其一	[当代] 姚佳	匡床明月卧，负枕白云游。迢递三千路，扶摇十二楼。海涵天下泪，山抱古今愁。梦醒吃茶去，虚空铁佛浮。
伤春	[当代] 姚佳	飞花何日休，逐水洗春愁。细雨窗流泪，高风树点头。一期归有梦，几许醉忘忧。不见云山外，鹓雏天上游。
滕王阁	[当代] 姚佳	时来风送我，与月共登楼。胜境长时有，奇观穷处求。水天空霁色，吴楚尽烟愁。王勃雄文在，光华烂不收。
长沙	[当代] 姚佳	不作五星占，还将七宝车。青山归落日，老子顾长沙。玉带化龙影，芙蓉凝水华。有才唯楚盛，屈贾使人嗟。
花朝	[当代] 姚佳	数九固难陪，生辰几劫灰。晴看蝴蝶戏，暗听杜鹃催。杏火燧人氏，云香祝寿杯。藐姑仙子笑，白萼酒边栽。
半山春兴 其八	[当代] 姚佳	蓬莱谩一眸，身在古扬州。依旧桑秧会，不堪吴越讴。春香几树月，花雨半山楼。钱王营寨处，竞渡忆龙舟。
半山春兴 其七	[当代] 姚佳	天意不须猜，后人犹可哀。何当玛瑙酒，来对水晶杯。斗转星移去，花团锦簇来。披云依鹤氅，直欲醉蓬莱。
半山春兴 其六	[当代] 姚佳	清歌不忍闻，细雨炷香云。柞茧愁何怅，泥猫梦可欣。寄情松柏影，祈福石榴裙。鱼跃鸳飞日，人天郁宝熏。
半山春兴 其四	[当代] 姚佳	雪满问樵处，风生水竹居。可怀听好鸟，无虑待鯈鱼。石室初横亘，云帘半卷舒。西峰凭揽秀，碧落更悬车。
半山春兴 其五	[当代] 姚佳	揽秀倚山阿，日捧金叵罗。蚕花开寂寞，竹叶醉嵯峨。白发忘怀自，丹心辜负那。栖栖春梦里，瞻碧殢清歌。
半山春兴 其三	[当代] 姚佳	天赐尚云萍，空然诏六丁。春秋龟畀寿，山水鹤为形。南宋梦粱录，先秦山海经。龙居花雨坠，绛雪满皋亭。
半山春兴 其二	[当代] 姚佳	烟霞染不如，龙虎竟何据。一水独成径，半山偏结庐。杜鹃魂俇俇，蝴蝶梦蘧蘧。郭北风花地，踏青天赐予。
半山春兴 其一	[当代] 姚佳	昨向北窗望，春光谁与俦。今从山径上，早可岭涯游。柳管摇孤寺，云罗度远洲。烟生霞影起，归意畔牢愁。
留白 其二	[当代] 姚佳	云台极遨游，琼玉匝中区。志矣梅花老，怀哉太白浮。春醒天地梦，雪掩古今愁。如此山连水，奈何人倚楼。
泰国大皇宫	[当代] 姚佳	浴佛溢平康，堆沙有故常。时逢宋干节，来拜郑昭王。象教黄金殿，龙行白玉堂。鸟身人面者，施福介无疆。
留白 其一	[当代] 姚佳	春心似有妊，雪茧裹冲襟。黑白尤天地，玄黄更古今。江山殊变色，云鹤杳无音。独酌吴山顶，知守几许深。
郁盦藏兵有感 其二	[当代] 姚佳	云水亸垂杨，扁舟天一方。周游皆是客，骆越自成王。未必称人看，何妨贳酒尝。临风抒俯仰，对月酹兴亡。
郁盦藏兵有感 其一	[当代] 姚佳	瓯骆胜漳闽，巴滇比晋秦。商周是王道，吴越究天人。暂得须相惜，难逢敢自珍。为聆青帝梦，祈祷紫姑神。
北大谒徐天进先生 其二	[当代] 姚佳	燕园共寂寥，金石记前朝。明月三千里，风花第几桥。芝兰如富贵，桃李比丰饶。一塔湖图外，百年愁未消。
中酒	[当代] 姚佳	漫漶百壶空，跷蹊六劫通。同人天与火，履水石尤风。生粟馀言尽，获麟吾道穷。春秋无义战，一卦剥于终。
北大谒徐天进先生 其一	[当代] 姚佳	举目日无光，亡何殢醉乡。醍醐酬酩酊，漂渺泛潢洋。礼乐经年在，人天无尽藏。未名湖畔坐，学问鸟生商。
葛岭听琴并送何道人	[当代] 姚佳	向夕投山寺，离情万壑秋。沧桑杯酒尽，风雨片帆收。枫叶红无际，桂花香满楼。朵云仙乐伴，明日到青州。
静夜思 其二	[当代] 姚佳	客梦月相怜，秋声风与便。莫名其妙地，无可奈何天。太白生花笔，樊川载酒船。只今俱不见，懭悢仰飞仙。
静夜思 其一	[当代] 姚佳	红尘已载涂，往事竟何据。断送平生酒，相依半世书。高楼殊梦尔，远目渺愁予。逝者如斯矣，沉浮领略渠。
曲阜 其十六	[当代] 姚佳	把剑向灯前，飘摇于是焉。零星一壶酒，明月大如拳。似曾相识夜，无可奈何天。已惯秋心远，随风入管弦。
车上偶感	[当代] 姚佳	空然吟楚些，兀子酒生涯。北海时非梦，西风岁不华。斜阳飞一蝶，流水濯千花。无尽秋虹里，潮升八月槎。
独酌	[当代] 姚佳	愁城未可攻，盈盏月玲珑。行径无非老，行当亡是公。树犹如此碧，花不可人红。叶落秋心杳，天高地一弓。
大明寺 其二	[当代] 姚佳	圜中第五泉，芳圃自清妍。法净水中月，灵栖波上莲。何当太守宴，来坐祖师禅。弘佛曾东渡，晴空海日悬。
曲阜 其一	[当代] 姚佳	孔圣竟奚为，煌煌万世师。当仁终不让，择善自从之。大道原如此，斯文犹在兹。见贤思齐者，穷达更休辞。
曲阜 其二	[当代] 姚佳	高风慕浴沂，雩祭咏而归。仁智乐山水，诗书暨古稀。不随猛虎卧，且待凤凰飞。君子兼文质，景星昭德辉。
大明寺 其一	[当代] 姚佳	层塔拂云端，淮东第一观。西湖明月瘦，蜀岗暮天寒。履水来看雪，平山独倚栏。仙人过江去，只影认青鸾。
大佛寺 其二	[当代] 姚佳	三生开圣迹，百感此登临。契阔王摩诘，逍遥支道林。白云能悟道，明月最知心。铁帚无情甚，至今何处寻。
大佛寺 其一	[当代] 姚佳	几度花迷径，依然佛笑人。山空横翠雨，水远隔红尘。归隐池中物，修行壁上神。相随弥勒坐，欢喜一家春。
顺化皇宫 其二	[当代] 姚佳	七陵排七星，耀帝仰皇灵。铜柱何须问，银弦不忍听。城头千树碧，渡口万年青。天姥慈航在，祥云祝鹤龄。
九华山 其一	[当代] 姚佳	身与六丁擎，心同一羽轻。闲从云水气，好听暮钟声。树大风来远，山高月自清。万方临伫意，今夕若为情。
九华山 其二	[当代] 姚佳	化城铺绛霞，上界遍莲花。仙佛堪同逸，风光似若耶。一生皆有道，百岁亦无瑕。地藏无穷愿，天空出九华。
顺化皇宫 其一	[当代] 姚佳	香江万象涵，逝水静中参。莫道福缘塔，扶持社稷坛。玉屏山雨歇，岘港海云耽。忆昔占婆国，南陈作美谈。
黄帝陵	[当代] 姚佳	沮水穿山过，昂昂四象垂。鼎湖龙去后，圣境我来迟。四海新君礼，千秋季女尸。于嗟人世事，元祖额其颐。
无愁 其二	[当代] 姚佳	销铄觉衣宽，迍邅汝止安。数杯心未老，一剑梦犹寒。除旧布新易，扬长避短难。损之能又损，四海息兵端。
无愁 其一	[当代] 姚佳	性情于俗违，觅食首阳薇。举世人皆是，浮生我独非。儃回千古梦，愊忆十三徽。日近长安远，清流浸碧晖。
与韩亮陈阳贤伉俪同谒邵永明兄 其二	[当代] 姚佳	卅年普洱茶，清雅品亨嘉。匝地歌王剑，弥天瞻羽车。千金非一字，怀璧岂无瑕。开雾观丹阕，披云向九霞。
天童寺与圆通法师吴伟铭居士并呈东风老人 其二	[当代] 姚佳	岭上景云张，庭前柏子香。世间多热闹，古寺独清凉。杭甬谪仙地，天童选佛场。东风人未老，入室赐之墙。
天童寺与圆通法师吴伟铭居士并呈东风老人 其一	[当代] 姚佳	去随流水琴，来坐翠微岑。青鸟言归信，白云无住心。闻思修法忍，戒定慧行深。炉香幡影里，俨然支道林。
与韩亮陈阳贤伉俪同谒邵永明兄 其一	[当代] 姚佳	傍水卧龙些，星河可泛槎。谁人孤抱月，我佛笑拈花。越国无双士，江南第一家。且各怀其宝，常赏玩咨嗟。
无题	[当代] 姚佳	家住北辰宫，淩宵两袖风。诗书忘我外，歌哭与人同。天地无非客，传闻亡是公。此间游戏耳，随处可飘篷。
西港坐饮	[当代] 姚佳	入世我非狂，人间众妙场。澄心如碧海，孤坐到斜阳。浪卷连环画，云开急就章。举杯天作證，共祝寿而康。
柬国博物馆	[当代] 姚佳	滔滔万古尘，希世足奇珍。镇馆人头剑，登台象首神。此际天心现，前生香火因。四时花果下，犹是葛天民。
夜登严州江堤	[当代] 金鉴才	枫叶荻花下碧坡，严州地僻两经过。山环四面城围小，水合三江塔影多。转眼流光何缱绻，趁时苍鬓任销磨。可人最数江心月，依旧无言自弄波。
赴京参加丁玲追悼会并雪峰研讨会南归机上作	[当代] 金鉴才	曲折文场论未公，依然李白杂桃红。莎菲作据堪兴狱，卢代成灰不算功。徒使英雄垂涕泪，总教瓦雀占春风。飞行远出嚣尘外，眼底人间一粟同。
游青田石门洞（一九八三年丽水作）	[当代] 金鉴才	江风浩荡石门开，数叠云山絮作堆。百丈悬崖拔地起，一川飞雪自天来。斑斑苔迹扫还乱，历历尘烟过即灰。总惯江湖吟兴好，黄梅细雨漫相催。
春夜读卢坤峰旧作（一九八三年义乌作）	[当代] 金鉴才	二十年间事事殊，山光水色忆模糊。南楼午夜漏催急，鹤屿中秋月上孤。方觉相思同梦寐，谁知奔走各泥涂。匆匆又送春归去，閒想飞花满圣湖。
永康别友人（一九八三年永康作）	[当代] 金鉴才	自笑相逢是偶然，傍花随柳亦前缘。春风画笔情犹切，浅水池塘月未圆。已惯平生同野鹤，何能一念只婵娟。明朝又向江湖去，十里垂杨牵客船。
武昌感怀二首 其一	[当代] 金鉴才	闻道琴台只断丘，知音去后更谁游。人琴一恸千秋泪，台筑双空万念休。沦灭乃为真世相，平生何必苦搜求。天公犹有仁长在，山自苍苍水自流。
武昌感怀二首 其二	[当代] 金鉴才	江上霜飞木叶红，西来船挂满帆风。路通黄鹤楼何在，水绕晴川月一弓。迁客牢骚成往昔，仙人踪迹任西东。可怜鹦鹉洲前草，依旧秋来宿便鸿。
三月二十七日夜造卢夫子鸿基教授苦瓜棚居小酌剧谈感其生平即席吟呈一首（一九八三年杭州作）	[当代] 金鉴才	满地风灯转未休，东陵旧事去悠悠。廿年犹得头颅健，两鬓任添白发稠。早有文名驰海内，曾无计画逐时流。今宵浅酌窗前月，相顾酡颜不识愁。
舟行长江咏怀古迹五首 其五	[当代] 金鉴才	渡尽南津出鬼关，江行一日御风还。曾从峭壁窥门户，也借流云作佩环。百战兵争存古迹，三声猿啸只空山。溶溶落日天涯远，千里墟烟篆自閒。
舟行长江咏怀古迹五首 其三	[当代] 金鉴才	瞿塘过后意从容，细数巫山十二峰。草木销磨玄鬓影，云岚淡荡碧鬟风。生涯恍若连宵梦，世态微如隔岸钟。设使重来趁暮雨，瑶山应识旧行踪。
舟行长江咏怀古迹五首 其二	[当代] 金鉴才	绝壁千寻限日昏，孤舟冲雪入夔门。排来浊浪千钧力，漏出青天一线痕。欲恃雄关镇巴蜀，惜无长剑定乾坤。三分鼎足今谁在，木叶纷纷下暮村。
舟行长江咏怀古迹五首 其一	[当代] 金鉴才	大江无语送归舻，万顷洪波揉欲酥。荡决浮云三岛邈，回旋天地一鸥孤。波中落日栖红叶，岭上孤峰矗玉壶。到此死生何足语，与君长笑过酆都。
宿青城山天师洞梦龙戏水	[当代] 金鉴才	幽眠听得水淙淙，露冷无人夜打钟。入观谁曾参道祖，住山我自梦神龙。世间桑海纵千变，头上青天覆几重。一掷浮名身外事，白云堆里倚苍松。
昆明留题	[当代] 金鉴才	毕竟滇中春最稠，满城风日动晴柔。乱花弄月翩翩影，绿树干云淡淡秋。极目四陲天寥廓，骋怀万里事清悠。大观楹对驰名久，文采西南第一楼。
游冰壶洞再续前韵	[当代] 金鉴才	胜地清游信不孤，归来衣惹万玑珠。怡情宜植桃千树，拂暑当添玉一壶。压顶岭云争过渡，隔窗山鸟急相呼。从今惜取源头水，百折随流向远芜。
放归故里携扬儿登高	[当代] 金鉴才	秋来无事独登临，万竹团风雨满襟。一自深山移祖姓，翻从嚣市认乡音。岗间草落黄粱梦，岭上云堆白发心。未作陶潜归去计，故园丛菊为谁金。
秋兴	[当代] 金鉴才	一年最好是秋忙，扑面金风满畈香。人去人来歌沸耳，村南村北谷登场。儿童陌上驱黄犊，村叟山头叱白羊。底事晚传声迭迭，绕塘明月捣衣裳。
端阳后五日释出读保火甥两月前书	[当代] 金鉴才	丁巳岁逢寒食期，春风未绿老梧枝。赣山雨里封书日，桐馆门前上钥时。远别无非谋一饱，近来还要事三思。栽花莫使离群色，纵在篱间招蝶欺。
羁中风雨大作	[当代] 金鉴才	碧盖重阴敛不开，床前地湿长莓苔。横飞疏雨透门隙，低压沉雷落屋塺。瓦上惊闻风折木，棂间瞬见水登陔。朝来启钥埽庭去，惆怅桐花满地堆。
登双尖峰	[当代] 金鉴才	闻说双尖景色新，便将腰脚试精神。雨多野径堪通水，露冷山花未及春。石上犹残棋一局，天边曾坠月千轮。他年快意重来日，手把香枝访故人。
自题画梅（一九七五年义乌作）	[当代] 金鉴才	扫却人间万树空，春来消息已先通。新枝又结珠光好，老柯犹飞剑气雄。踏雪未辞山远近，赏花喜趁月朦胧。当年舟泊孤山岸，待得黄昏几杵钟。
重游冰壶洞叠前韵	[当代] 金鉴才	半空掷落一泉孤，入海江河欲坠珠。脚下潜流漱砥石，胸中俗虑涤冰壶。日长偏得吟怀好，梦足何劳山雨呼。莫使西来风更作，松间径曲久荒芜。
辞桐馆二首 其二	[当代] 金鉴才	门外轻车日骤驰，纷纭往事一推移。窗延月色云开处，馆刻桐阴梦觉时。白眼向天谁肃客，青山当户许窥棋。明年更植春千树，要使东风细护持。
杨梅岗饯别	[当代] 金鉴才	月圆再度又秋寒，地阔天长放眼看。身世合同星海久，襟怀渐与砚澜宽。杯盘草草鸣鞭响，笑语匆匆入梦欢。此去征人肯相忆，好凭鱼雁报平安。
辞桐馆二首 其一	[当代] 金鉴才	五年卜宅惜桐阴，黄叶空庭阻隔深。夜雨模糊迁客目，秋风摇落故人心。高枝剪伐自春色，枯木留将宿野禽。此去楼台应许我，新诗不厌百回吟。
感事呈张必明二首 其二	[当代] 金鉴才	河出太华力更强，崩云抉雾气昂扬。中流浣出一轮月，东海蹈平万顷洋。岂为姓名常唧唧，欣看前路日煌煌。巡天只觉银河小，杯酒秋风引兴长。
三十感怀	[当代] 金鉴才	怕说韶光三十年，谋生事业两难全。曾闻春去花犹好，已觉风多蜡易涟。满我金尊千日醉，未甘白发一丝添。方塘触目芙蕖外，更有谁吟秋水篇。
戏答高延	[当代] 金鉴才	难得传书合雁征，山重水隔一麾轻。眼前东海波峰起，梦下南楼烛影横。趣淡自甘常日醉，才疏未敢及时鸣。何当席翼乘风起，溟海茫茫不却行。
泰山无字碑	[当代] 金鉴才	毕竟秦皇别样才，登封事迹费疑猜。碑无著字偏传后，刻欲铭功赴劫灰。天道从来怜拙朴，人间今又识奇瑰。如硎岁月销磨久，桃李成蹊去复回。
瞻鲁台云海	[当代] 金鉴才	乍上瞻台气象新，曈昽欲向此沉沦。天留隅角舒游目，雾漫青齐失素尘。东海苦输行旅脚，长风爱惜转蓬身。凭高一啸烟波乱，我亦蓬莱岛上人。
登封台观日出	[当代] 金鉴才	登封台上小千峰，砥柱天东今古同。休以雄奇称鬼斧，从来造化夺人工。岚腾险谷常疑雨，星落平芜霎即空。决眦海天弥合处，融融祭出一轮红。
夜登岱顶	[当代] 金鉴才	待到黄昏月未生，星光摇曳泰安城。襟开大谷临无地，情托微风信有声。赑屃相看鬼火走，龙蛇如掷客心惊。斑斑古迹分明在，天下如何毁帝嬴。
龙游邸中寄友人	[当代] 金鉴才	蔓草无涯苦作春，十年风雨转蓬身。邸中明月欺霜白，湖上书灯照梦匀。最少人间如意事，空多天下有情人。峥嵘锐气应犹在，无数寒星似旧邻。
登建华白水诸峰	[当代] 金鉴才	且喜登临造险峰，群山盘礴势从容。云浮岭上千重碧，花发溪头一带红。白水争流如卷雪，青筠窣地自淩空。由知万物饶生意，不负殷勤送好风。
游雁荡山	[当代] 金鉴才	百里山光接海风，我来偏觉意匆匆。水翻灵壁时时雨，日照旗峰面面红。岩响又添新鼓点，路长何及大湫龙。往来多少田家子，未识居身在画中。
游冰壶洞	[当代] 金鉴才	信是寰中此景孤，凭空万斛水晶珠。微茫星斗隐岩壁，荡漾水云笼玉壶。帘外依稀人影动，洞中磅薄迅雷呼。回看郭老题诗处，一抺残阳映碧芜。
过滴水庵	[当代] 金鉴才	踏断蝉声入小庵，黄花点水水流欢。云因宿雨垂幔重，路出嵚崎啼鸟寒。老柏遮门凝黛碧，新篁映日弄清圆。殿高佛去香烟冷，飘落蒲团一叶丹。
登北高峰（一九六一年杭州作）	[当代] 金鉴才	一览河山混大同，低昂寰宇气无穷。之水似烟浮日影，西湖如镜照江东。眼底楼台营栉比，望中丘垄舞蛇龙。重林染尽鸡冠色，吩咐青阳送好风。
自题山水册	[当代] 金鉴才	玄霜肃肃下东篱，尽日西风牵客衣。数拨声催零叶下，一行雁宿尺书迟。且将心事语磐石，岂有离情写折枝。似水襟怀常自好，天涯何处觅钟期。
灵隐山居遣兴题画梅赠月真和上	[当代] 金鉴才	檐滴消残雪，晴光度旧林。山深无长日，径曲有遗簪。佳节閒中过，新诗僻处吟。梅花寻未得，踌躇一横琴。
武康山中晓起	[当代] 金鉴才	柴门乍启晓星回，壁上梅枝影欲灰。遍地蛙声催月落，三边鱼色报晴来。风分岭树宿鸦起，草杂篱花带露偎。我自登高发长啸，万家鸡唱竞相随。
听香斋感兴	[当代] 金鉴才	登楼望故国，人世几飘萍。雨脚临窗住，林光逼眼青。气平何用壮，香妙只须听。莫谓黔天小，由来聚客星。
壬辰清明重访越山寺忆前游已五十二年矣（二零一二年清明作）	[当代] 金鉴才	相别越山寺，匆匆五十年。济僧犹有井，童子已华颠。莫识题诗处，空怀挂席便。岩花开寂寞，深谷起啼鹃。
超山谒新瘗潘夫子大颐先生墓	[当代] 金鉴才	烟笼梅径古，雨洗北邙新。安得香雪海，瘗斯铁石身。遗教知品格，翰墨在传薪。长拜登前路，举头仰北辰。
访流坑村十里香樟	[当代] 金鉴才	香樟联十里，苍霭拂行衣。地僻人孤立，林深鹭乱飞。接天霪雨歇，临涧绿阴肥。古道归来处，牛羊趁夕晖。
次陈平韵赠韬光月真方丈（二零一二年杭州作）	[当代] 金鉴才	说法岂无座，修行自有堂。闻鹅歌竹径，知客扣禅房。雨歇天心寂，更深智烛光。华严新写罢，襟袖惹馀香。
壬辰二月初六雪晴超山赏梅（二零一二年杭州作）	[当代] 金鉴才	夜雪消无迹，晴光卓午临。驱车出嚣市，拾翠隐芳林。已失秦嘉镜，续成司马琴。攀条轻莫折，执手诉葵心。
自题梅花册（二零一一年杭州作）	[当代] 金鉴才	南枝饱霜雪，冻蕾孕春风。生长乱山里，寄情明月中。功名如破甑，道德到瑶宫。欲问林泉士，但言彼此同。
辛卯正月十九病起与远山利刚访径山寺（二零一一年杭州作）	[当代] 金鉴才	寂寞径山寺，陈年雪未消。孤云生杰木，万竹秀淩霄。虚籁风中发，声闻觉后遥。香严竟何事，归去访僧寮。
自题兰石幽栖图二首（二零一零年杭州作） 其一	[当代] 金鉴才	极目青苍外，茫茫暮霭深。空怀香草意，可鉴古人心。佳气淩高鸟，浮云蔽太阴。何当驰梦想，一片揽星林。
自题兰石幽栖图二首（二零一零年杭州作） 其二	[当代] 金鉴才	古意终萧索，流芳竟陆沉。不知零落露，可惜独吟人。草木犹高致，林泉有本真。桃花源里客，未足识嬴秦。
平湖陆维钊书画院张某索书虎字赋此报之（二零零九年杭州作）	[当代] 金鉴才	画虎非能事，君胡著意誇。前修真好手，继述亦名家。安得文章种，开成武术花。故园频怅望，松菊忆韶华。
庚寅元日（二零一零年杭州作）	[当代] 金鉴才	开元真皎洁，宿雪满庭除。照眼光堪泼，盈门客又疏。双鬟知字早，一犊欲言初。忆昔慈严训，儿孙要读书。
己丑除夕（二零一零年杭州作）	[当代] 金鉴才	光景真如箭，匆匆报岁除。十分烦恼尽，一觉畅和初。身健心犹壮，年增齿又疏。客来问消息，能事只抄书。
睿杰女弟于邯郸举办书法展索题（二零零九年杭州作）	[当代] 金鉴才	梧碧雏凰出，吟风作好声。岂堪呼旧雨，难得趁新晴。南国花光聚，中原剑气横。何当临四海，信有白鸥迎。
自题画松（二零零八年杭州作）	[当代] 金鉴才	楮上松风起，乡思到北邙。孤枝谢柿叶，众草落园霜。篱露欺衣薄，垄烟接水长。行行游子意，吟啸动愁肠。
游赤岸盆塘山村	[当代] 金鉴才	飞车过赤岸，夹面涌青鬟。云脚村烟直，笋尖竹露斑。到山知我静，俛涧羡鳞閒。薄暮潇潇雨，衔泥一燕还。
自题画竹（二零零七年杭州作）	[当代] 金鉴才	惠风偃草末，明月映幽篁。夕露漙新粉，危栏倚夜凉。重重盈砌影，节节比檐长。晓起裁云锦，中天舞凤凰。
具沤去月有寄因次韵答之兼报军持（二零零七年杭州作）	[当代] 金鉴才	倦客岂雅兴，闻风但续貂。摊书留卷债，蠹笔落心潮。拙策输流俗，霜毛愧画瓢。往来馀数子，沽酒复相招。
戊子正月廿八日尹氏园中赏梅用同甫韵（二零零八年杭州作）	[当代] 金鉴才	深园古梅树，偃蹇立春光。玉骨淩风瘦，檀心点帻香。从来多剪伐，是处失行藏。不复家山在，乡思只断肠。
自题画梅（二零零七年杭州作）	[当代] 金鉴才	绝塞寒梅发，江村柳已舒。风帘春气动，露月夜窗虚。深雪拥高士，孤云下敝庐。西陵松柏径，谁复问香车。
自题曲枝竹图（二零零六年杭州作）	[当代] 金鉴才	佩玦迎风舞，淩云势欲孤。清蝉咽寒露，规月坠冰壶。有节何妨曲，能言不在谀。晓侵闻古调，摇影复愁吾。
丁亥人日留社永福寺分韵得曦字	[当代] 金鉴才	柳眼新含酒，林灯淡若曦。梵钟洇雨寂，灵壑度云迟。海色笼弦席，江声入砚池。寒梅开又瘦，一朵点春衣。
梅竺度假村阻雪（二零零五年杭州作）	[当代] 金鉴才	燕雪无风至，纷扬填谷关。眼前群动息，身后数峰閒。已塞通言路，空怀世事艰。何当挂席去，高标赤城山。
自题篱菊图（二零零五年义乌作）	[当代] 金鉴才	秋星霜外落，篱竹月弓张。海色茫平野，风声卷草堂。贪书愁炬短，计日怕心长。莫辨归来径，南山淡欲忘。
自题墨兰（二零零五年义乌作）	[当代] 金鉴才	当门锄未去，留与赋新诗。香细延春久，庭深得露迟。临流题落叶，对镜惜青丝。日暮空阶雨，挑灯读楚辞。
自题竹石幽禽图三首（二零零五年义乌作） 其二	[当代] 金鉴才	相约山行去，深能契我心。莓苔留旧齿，泉石响青林。眼色连云碧，春光一刻金。无人歌楚调，欹杖听龙吟。
自题竹石幽禽图三首（二零零五年义乌作） 其一	[当代] 金鉴才	鸣玉因风起，西园碧长成。思从寒月淡，梦比野岚轻。节节攀云上，枝枝得气生。一身清到骨，何必问伊行。
自题荷塘清趣图（二零零五年义乌作）	[当代] 金鉴才	闻道芙蕖发，快行上水船。乱珠翻翠盖，深柳咽清蝉。思入横塘路，魂销细雨天。江湖为客久，争不惜青毡。
自题墨牡丹（二零零五年义乌作）	[当代] 金鉴才	断梦閒啼鹃，山头海色初。野芳应节到，太日驱行徐。玉砌春风歇，东邻花事馀。五湖烟水阔，棹指复踌躇。
自题虬松图（二零零五年义乌作）	[当代] 金鉴才	不待秋风老，青山日挽留。林深云失色，草浅鹿鸣呦。樵客有时到，仙台无处求。苍茫临晚照，籁发起新愁。
自题墨梅二首（二零零五年义乌作） 其二	[当代] 金鉴才	淡荡见疏影，临崖势更殊。愁思萦絮梦，浪迹转萍湖。素月光堪掬，来禽熟可呼。西窗分烛处，残雪映青芜。
自题墨梅二首（二零零五年义乌作） 其一	[当代] 金鉴才	大树悲风至，村梅独不阿。凭无车马到，时有骚人过。酌月上高阁，投鞭下暮河。忽闻澌夜雪，已觉落花多。
自题画鸡冠花（二零零四年作）	[当代] 金鉴才	落叶疏庭树，江湖一览宽。秋风来草末，霞色上鸡冠。田陌馀吟兴，文章作钓竿。世情近何似，试展画图看。
自题墨梅册（二零零三年杭州作）	[当代] 金鉴才	绝壑有奇树，高标白云间。疏枝含古雪，绿萼点空山。挂影惊凡鸟，飞香出大关。莫言桃李下，时有幽人还。
笔与墨古风八章选二 其二	[当代] 林恭祖	无笔不生花，有墨不涂鸦。面对笔与墨，思圣不思邪。昔有董狐笔，一挥惊龙蛇。今有刀笔吏，贤人皆叹嗟。
笔与墨古风八章选二 其一	[当代] 林恭祖	笔为我之师，墨是我之友。心在师友间，耽诗不耽酒。赠我以珠玑，借我以星斗。啸傲寄馀生，影随日月走。
八十登山自寿	[当代] 林恭祖	风雅启童蒙，我生不孤陋。八十白眉翁，登山乐自寿。蕉叶可题诗，甘泉即清酎。树下荡绳床，吟风交远岫。悠哉缓缓摇，琪花香入袖。箕斗抱掌心，灵感无新旧。琼林透瑶光，好鸟歌宇宙。松柏共天青，南山地宽厚。
美国雷根总统挽辞	[当代] 林恭祖	睿智自天纵，明星为总统。世界即剧场，万象可遥控。一怒撼风云，一笑解冰冻。旋转天地宽，寸心曾灵用。八载八千秋，嘉言早惕众。天复锡遐龄，白宫谁与共。今惊闻崩殂，万国皆云从。桃花心木棺，南西抚而恸。双目涌瀑泉，一滴千钧重。脱队大黄蜂，如诉又如送。夕阳将憩息，彩霞衣无缝。魂兮速归来，万机休博综。西谷可长眠，至人无杂梦。俯瞰太平洋，长波为祷颂。
龙港吟	[当代] 林恭祖	龙港有传人，鲤庭学诗礼。及冠誉于时，骥足致千里。尝登黄鹤楼，洪流留笔底。归作灾黎赋，传诵遍遐迩。鼓箧赴金陵，磨砻为斲梓。楚望楼不空，累牍胜珠米。中原烽火急，避寇至两鄙。执笔如执戈，难忘马关耻。虽未捣扶桑，棘闱先报喜。口伐而笔诛，其言如砥矢。布公重倚才，延荐为国士。得以赞中兴，草檄倚马俟。遇国有盛典，斐然摅妙旨。或作还都赋，洛阳喧贵纸。或为寿元首，尧樽献芳醴。或为颂慈庵，孝慈以为美。华国有高文，金石奏殿陛。江汉润波澜，嵩华铺锦绮。随心精剪裁，倾注成骈海。一代斲轮手，千秋放异彩。朱笔点经纶，挑灯常继晷。比德以闲邪，琢玉得瑰玮。玉尺量海天，试测蓬莱水。群鱼跃龙门，巨雷为烧尾。乃得化为龙，腾云游濛汜。万目看鳌头，簪花歌天咫。琼林宴东坡，醉翁乐奚似。暇日讲上庠，门人已成市。或为鲁诸生，或为韩国子。弦诵坐春风，接花施巧技。桃李虽不言，秾华风格在。花下已成蹊，枝上如锦被。几树自轻盈，一林真潇洒。卅载忝追陪，周召变溱洧。久已指我津，渡我瀛洲苇。久已开我怀，采彼飞天蕊。奈何天不憖，少微隐海涘。月闇来凤簃，波沉琴高鲤。曲首叹逝川，梦惊槐安蚁。前年岁在辰，去年岁在巳。云锁构壶楼，露泣南山杞。今我诵遗编，其言犹在耳。恻怛以为怀，吐辞不邪侈。一卷怜才赋，言誉不言毁。一善洵足誇，一艺亦可纪。好善禀天性，爱才盖如此。今我奠心香，人在浮烟里。不见子云亭，谁能辨亥豕。
过洛阳桥	[当代] 林恭祖	鞭石为梁压海潮，行人难忘洛阳桥。而今沧海无风浪，惟见群鸥上碧霄。
刺桐花	[当代] 林恭祖	不剪朱霞剪晓风，刺桐花发满城红。花神即是丹青手，画得人间色不空。
天游峰	[当代] 林恭祖	峻峭攀登觅旧踪，万人踵接若游龙。欣看瀑布三千丈，挂在天边第一峰。
金门诗酒文化节六首选二 其二	[当代] 林恭祖	海中胜会足风流，两岸诗朋共一舟。酿得沧波为美酒，同邀明月醉中秋。
金门诗酒文化节六首选二 其一	[当代] 林恭祖	宜酒宜诗带月来，莒光楼上喜相陪。遥思李白诗千首，不及刘伶酒一杯。
士林官邸赏菊感作八首 其八	[当代] 林恭祖	黄花绝不恋黄昏，月把诗朋送到门。夜静相思花入梦，花魂今已变诗魂。
老树新花	[当代] 林恭祖	林园水木湛清华，燕语莺歌各自誇。老树也知风雅事，春来为我著新葩。
士林官邸赏菊感作八首 其七	[当代] 林恭祖	不贪春色爱秋容，菊有禅心佳气浓。霜露欲寒神愈壮，园南园北寄高踪。
士林官邸赏菊感作八首 其五	[当代] 林恭祖	追忆渊明归去日，依然把酒话东篱。乱华胡语今何在？花不能言瓣自知。
士林官邸赏菊感作八首 其六	[当代] 林恭祖	夷吾弃世实堪嗟，林外斜阳听暮鸦。难忘诗人曾系狱，只缘不看义熙花。
士林官邸赏菊感作八首 其四	[当代] 林恭祖	袖纳清香沁入脾，照人肝胆不相疑。诸公皆有随珠口，吐出新诗胜义熙。
士林官邸赏菊感作八首 其三	[当代] 林恭祖	傲霜浥露立晨昏，一代栽培百代繁。幸喜黄花留晚节，东宁难得有芳园。
士林官邸赏菊感作八首 其二	[当代] 林恭祖	嫁接寒花开灿烂，千枝万朵碎金香。天教园艺培新种，三径年年总不荒。
士林官邸赏菊感作八首 其一	[当代] 林恭祖	骚人结伴乐行吟，胜日寻诗到士林。老眼犹能观世界，高怀岂抱看花心？
旧金山金门大桥二首选一	[当代] 林恭祖	门外长波接远洋，一轮红燄沸金汤。天将换日开新世，谁使蛟龙撼四方。
纳莉台风感作二首 其一	[当代] 林恭祖	风打孤灯电不来，暂烧红烛照楼台。谁知烛是有心物，愁把芯花带泪开。
纳莉台风感作二首 其二	[当代] 林恭祖	芯花一朵见秋心，为我含情照古今。掩卷难忘今夜雨，田庐惟恐乱流深。
白头翁	[当代] 林恭祖	闽台一水隔西东，两岸烟波久未通。今日归来探亲友，相逢都是白头翁。
但愿	[当代] 林恭祖	天无醒醉何昏晓？水有升沉故浅深。但愿名山藏古柏，年年犹抱岁寒心。
奉和陈教授庆煌博士龟山朝日二绝句元玉 其一	[当代] 林恭祖	瀛海洄澜未遇龙，灵龟昂首独朝宗。披图负字迎初旭，天寄鱼书不用封。
三通有感三首选一	[当代] 林恭祖	虽是小三通，乡心带海风。鸥从波面起，人即白头翁。
用《春节怀大陆》原韵再答二律 其二	[当代] 林恭祖	欲从东海起朝晖，鸡报五更烟火微。江上沙鸥难独唱，堂前紫燕已双归。广栽龙柏开行径，为爱灵龟罢钓矶。蝶梦蘧蘧人未老，故园春色正依稀。
春节怀大陆	[当代] 林恭祖	谁凭彩笔写馀晖，一发青山渐向微。今夜失眠非守岁，天涯无客不思归。寻梅踏雪西湖月，破浪乘风燕子矶。万里长江春又到，莫言头白故人稀。
用《春节怀大陆》原韵再答二律 其一	[当代] 林恭祖	今古江山几落晖，岁寒不觉漏声微。才闻腊鼓冬冬响，又见云帆片片归。此日唱酬偕凤律，他时对饮话鱼矶。阳春一曲情无限，谁说人间和者稀。
武夷山九曲溪乘筏	[当代] 林恭祖	武夷胜境冠南蛮，九曲青溪十八弯。两岸峰迎千里客，一篙浪涌万重山。大王把酒天同醉，玉女拈花地自閒。笑抱清怀濯余足，还凭洗耳听潺潺。
赠世侄马英九先生	[当代] 林恭祖	一马腾骧万里随，江山野草自纷披。云从骥尾天飞彩，日照龙文地勒碑。冀北追风新岁近，宛西踏雪古梅知。祥麟不负苍生望，踩扁昆崙作翠陂。
蟠桃会二首 其一	[当代] 林恭祖	椰林大道多游子，脚踏轻车缓缓吟。曾向源头探活水，还从世上觅知音。胸罗星斗开天地，笔起波澜撼古今。此日相携回母校，几多半径一圆心。
蟠桃会二首 其二	[当代] 林恭祖	光复于今六十年，傅钟声里有诗篇。吟毫处处飞珠玉，开卷时时对圣贤。穷究人文怀邃古，精研物理誉空前。蓬莱胜境蟠桃会，饱啖蟠桃即是仙。
山行有感	[当代] 林恭祖	兴会登临道不孤，彩云高处即仙都。四山围合晨曦动，一径通幽好鸟呼。手执芝兰香满袖，足穿薜荔露为珠。竹松与我如知己，世外新添三友图。
贺纽约四海诗社张老社长病知期颐大庆	[当代] 林恭祖	汉家飞将壮乾坤，八载辛劳固国门。昔把丹心归义胆，今凭大雅叩诗魂。期颐玉楮书千卷，祝嘏霞觞酒万樽。天线传真传四海，新春新岁看新暾。
悼李所长嘉有先生	[当代] 林恭祖	天水回航惊骇浪，何堪秋雨又秋风。愁瞻遗墨龙蛇蛰，恸对残灯星月空。如友如师缘未了，惟精惟一道无穷。江东犹有椎心客，直把诗筒作泪筒。
悼方子丹教授	[当代] 林恭祖	百岁光阴砚上磨，生花妙笔壮山河。惊闻逝去诗无种，慨叹悲来哭作歌。吐凤高才今鲜鲜，雕虫小技世多多。华冈桃李皆垂泪，露滴枝头溅翠柯。
步韵贺陈庆煌教授令堂九秩晋五嵩寿	[当代] 林恭祖	九五高龄天亦庆，地添数五即期颐。儿孙戏綵芝兰茂，砚席联吟德泽滋。堂上蟠桃尝数颗，灯前美酒献千卮。文郎更作慈恩颂，珠玉都成万寿诗。
张大千先生挽辞	[当代] 林恭祖	五百年来一大千，亦儒亦释亦诗仙。图从莫窟探神笔，梦绕匡庐写蜀笺。回首云山惊泼墨，感时风雨泣成篇。伤怀最是双溪水，日夜长流向海天。
中华学术院诗学研究所成立十五周年八首 其八	[当代] 林恭祖	刘郎晚节作诗豪，长吉髫龄学钓鳌。万古波涛沉禹鼎，三千岁月熟蟠桃。离骚百代犹怀楚，苏轼一生只爱陶。试把双眸看天下，东山不及泰山高。
中华学术院诗学研究所成立十五周年八首 其七	[当代] 林恭祖	诗囊行处共提携，江北江南路不迷。三素云中看彩凤，千重波外逗灵犀。二南地暖遗风在，五岳峰高旭日跻。我欲天台山上去，乘槎直到斗牛西。
中华学术院诗学研究所成立十五周年八首 其六	[当代] 林恭祖	咀嚼风骚数百年，夕阳常向碧峰偏。渐知律细闻天籁，始觉吟成契地仙。笔点银河星斗笑，墨磨汉水玉山颠。清诗莫与鸡争唱，世上何曾三百篇。
中华学术院诗学研究所成立十五周年八首 其五	[当代] 林恭祖	一夜春风几缕烟，蓬莱为笔写青天。灵泉原是龙门水，百韵常怀学士笺。老雁有声题玉宇，汉云无雨变秦川。瀛洲草木皆诗料，谁为瀛洲作简编。
中华学术院诗学研究所成立十五周年八首 其三	[当代] 林恭祖	联吟海上自由身，尽是江西社里人。笔有阳春花不老，砚无尘土墨常新。风清山静多来凤，日暖波澄欲化麟。高会传觞传未了，谁传洛水入瀛滨。
中华学术院诗学研究所成立十五周年八首 其四	[当代] 林恭祖	鹤唤古今舌鼓簧，芒芒禹迹几风霜。沧浪清浊水深浅，明月亏盈夜短长。但愿薰风歌朔望，可教化雨变潇湘。他年更饮酒泉酒，笑把昆崙作醉乡。
中华学术院诗学研究所成立十五周年八首 其二	[当代] 林恭祖	千载诗心不可亡，天留风雅振宫商。可歌可泣惟肝胆，如怨如吟为露霜。黄鹤南飞云有路，大江东去海为乡。笙钥正合青阳奏，万里潮音绕翠冈。
中华学术院诗学研究所成立十五周年八首 其一	[当代] 林恭祖	结社唱酬境界开，柏梁台上众贤来。说诗自有匡衡在，咏絮当知道韫才。千里烟波枚叔笔，半楼星月李膺杯。豪情共借蓬莱地，万树碧桃一夜栽。
甲申中秋泉州赏月晚会赠政协傅主席	[当代] 林恭祖	今夜圆圆月，清光照刺桐。吟哦秋有韵，谈笑座生风。丝路经沧海，琴声绕碧空。侨乡多古佛，禅意与天通。
绝命诗	[当代] 林昭	青磷光不灭，夜夜照灵台。留得心魂在，残躯付劫灰。他日红花发，认取血痕斑。媲学嫣红花，从知渲染难。
赠张元勋诗三首 其三	[当代] 林昭	篮桥井台共笑之，天涯幽阻最忧思。旧游飘零音情断，感君凛然忘生死。犹记海淀冬别夜，吞声九载逝如斯。朝日不终风和雨，轮回再觅剪烛时。
赠张元勋诗三首 其一（1957年9月）	[当代] 林昭	醉不成欢愁依旧，思绪缤纷共相就。弄章琢句涂鸦满，暗风入窗凉初透。水深浪阔君知否，冠盖京华斯人瘦。霏霏无尽江南雨，梦回冷泪湿薄袖。
悲愤诗八首 其七	[当代] 林昭	衷肠百结万恨生，强颜迎人笑不成。天地虽大无所哭，何处容我一放声。
悲愤诗八首 其八	[当代] 林昭	剧痛摧心真若痴，谁怜荒郊独行时。寥落那得应制笔，此是蔡琰悲愤诗。
无题九章 其四	[当代] 林昭	铁铸九州血泪滔，知君潜忏故封刀。百年基业矜雄杰，万古云霄亦羽毛。愿释前仇归宿逋，更留余地着新苗。彼苍浩淼真无极，莫与天公试比高。
悲愤诗八首 其五	[当代] 林昭	痼疾缠身念半空，苟延尚亦业未终。对镜时见胭脂色，不是妍容是病容。
悲愤诗八首 其六	[当代] 林昭	斗米折腰亦自轻，日傍门户低头行。瓮飧粒粒皆是石，嗟来之食苦似辛。
悲愤诗八首 其四	[当代] 林昭	岂为关山路莫通，孤穷如何返江东。回忆父老牵衣日，肠断眼枯立西风。
悲愤诗八首 其一	[当代] 林昭	幽怀固结日如年，班笈管草说桑田。满篇淋漓谁识得，血痕泪迹间相连。
悲愤诗八首 其二	[当代] 林昭	凄风凉月夜深沉，泪落比窗噤若喑。心事如潮凭谁诉，一灯昏处似山林。
悲愤诗八首 其三	[当代] 林昭	江南霪雨塞北沙，十年湖海到天涯。岁暮归程故难计，茫茫何处是儿家。
玉楼春 春日	[当代] 林修竹	避秦久在桃源住。洞口迷离那识路。一帘细雨近花朝，半亩閒庭飞柳絮。几番相访偏相误。坐对清樽空负负。芳晨无计艳阳天，夜雨春深岑寂处。
生查子 舞场	[当代] 林修竹	悠扬起舞场，西乐开心窍。对对作鸳鸯，伸臂向郎抱。比翼试旋风，狐步姿更俏。沉醉并蒂莲，直到东方晓。
园西湖亭对月遣怀	[当代] 林英男	雪酽流蟾泻九垓，青萍玉宇起风雷。沉沉北漠云墙堕，耿耿南溟碧落开。千古盈虚终自足，一株创合为谁栽？浮生恰似吴刚斧，圆梦空追七百回。
西湖	[当代] 林英男	昆明劫后水留痕，千载琵琶动岳魂。暮霭孤山梅别鹤，莲蓬溷影子寻根。长讥纸月三潭印，却梦钱江万马奔。一苇茫茫云似铁，浩愁如织笼黄昏。
杞天	[当代] 林英男	杞天未漏笑痴癫，半世聪明近眇瑱。东海洪波天下泪，西山木石口中田。茶壶总是三江水，夜犬何曾一宿眠。未敢越溪虎先啸，举头鸦火薄虞渊。
无题	[当代] 林英男	蟪蛄秋命黯春花，菊露霜风泪一些。捞月猕猴号坠井，祭鱼水獭乐平沙。梦醒还抱水中柱，生死只缘膈上瘕。但愿子孙无此病，无忧无虑到天涯。
中霄风雨大作寤起东望陈寅恪旧居	[当代] 林英男	春雨春飙袭梦霄，犹怜萝壁嫩新条。淩风雾荡无头曲，顾影琴抽绝唱谣。寤起面东三磕首，寐游依北复弓腰。难留天下读书种，满眼波翻麦秀苗。
步韵答康兄	[当代] 林英男	惊蛰大音小雅来，诽声道路怨虺虺。周公呓语皆成笑，野老咆哮究可哀。稗草岂充梁脊骨，巨殇长愧匹夫才。蝶吟茧破馀生梦，风雨如磐入一杯。
再和十六兄读《十葬秋瑾》	[当代] 林英男	回眸板荡千年事，抱恨苍茫一句诗。掷地霜毫寒似剑，浑天秋雨漭如思。红尘绝望河清日，碧血撑肠海啸时。白玉尔来非鄂国，枯荷十里正离披。
三叠和麦兄《致平沙君》 其二	[当代] 林英男	渔歌慷慨一舟扁，心磬硁硁歇管弦。未晚桑榆犹壮气，岂先老死对残年。燃犀谁听潜龙哭，剺面鬼疑呆子癫。无口而鸣三十日，祗凭风露振丹田。
步十六兄读《十葬秋瑾》韵	[当代] 林英男	一般秋雨吊英雄，十葬秋风异剑丛。大梦沉迷胶未断，百年弹拨指何匆。孤山别鹤残阳里，白玉红尘愁煞中。青冢招魂惭后死，须眉几个与君同？
赋邓玉娇案二首 其二	[当代] 林英男	黑昼瞑瞑黯八殥，巴东庭外艳阳天。正龙画虎终成纸，玉女驱狼竟有愆。杯酒长星宁万岁，悍雷夏雪又丰年。自由总是南冠戴，士隐葫芦胜昔贤。
赋邓玉娇案二首 其一	[当代] 林英男	辽鹤归来城郭非，草根无泪怎能肥？野三关口狼依旧，娇一刀锋愿不违。巾帼扬眉伸地气，窦娥飞雪破天扉。谁人大命悬生死，泣血居然尽布衣。
己丑春夜网上致梁君四首 其四 次前韵和梁君《三答平沙》	[当代] 林英男	八斗古人难唤回，平沙蹇雁愧怜才。锈苔铅剑锋无刃，残烛炙心泪有灰。泥爪空留千纸印，断崖岂放一枝梅。杜陵万卷方成句，吾辈虺虺滚旱雷。
中大初见徐晋如君二首 其一	[当代] 林英男	茵草铅天两鬓青，谁人籍卉泣新亭？可堪桓柳啸胡语，忍对莲丝断纬经。剑气何曾思木雁，禅心几度入阎冥。微生昔诘栖栖道，一贯如虹带雨听。
中大初见徐晋如君二首 其二	[当代] 林英男	涨海苍茫气浩沄，狼烟尚绕赭山氲。尘封九史帷灯暗，怅望千秋铁掌皲。地藏经通皆炼狱，意生身渡是斯文。愁丝落尽诗三戒，有酒惟浇尔玉坟。
己丑春夜网上致梁君四首 其三 诗魔	[当代] 林英男	陋室维摩败百回，沈鱼落雁误浮才。降魔无计流尘海，敛泪馀年辨劫灰。齐己狂飙千里雪，寒山疏影万枝梅。女神花洒风云涌，著堕翻鸣笔底雷。
己丑春夜网上致梁君四首 其一 春夜	[当代] 林英男	雕龙独对夕阳残，问韵偏逢食有箪。客国晨枫尤灿烂，故园夜斗正阑珊。八公豆腐登仙道，百丈冥狐落昧禅。诗酒华胥浮断梦，云天一棹济沧漫。
答学诗三首 其三 再答梁兄	[当代] 林英男	说文论剑壁三分，诗怨诗仙亦可群。业重众生谁与我？根清道种莫如君。过江苏子恼嗤语，点鼻郢人怡运斤。何幸天涯情不弃，梨花一树对荒坟。
答学诗三首 其二 答梁兄	[当代] 林英男	西出昆仑无二条，百年板荡叶萧萧。胡僧劫语终成谶，野火焚根更噬苗。隐豹纹章皮岂在，枯潭鳞爪笔空描。灵台何德逃神矢，业重三生伍子潮。
庚寅天中节胡马君欲赴青峰会暨屈原奖典礼叠韵以赠 其二	[当代] 林英男	长夜漫漫宿野阑，孑遗破土断崖看。阿蒙未必唯吴下，优孟原来祗沐冠。恨土何年埋血碧，饮冰五月此身寒。卮言应庆诗家幸，海浅游丝可钓峦。
庚寅天中节胡马君欲赴青峰会暨屈原奖典礼叠韵以赠 其一	[当代] 林英男	行吟大泽晓星阑，醒醉骚魂断续看。犹有彩丝缠角黍，岂无香草系危冠。时逢夏至昆岗焱，节序天中楚水寒。但听龙舟喧竞后，汨罗依旧照群峦。
送辛磊兄四首 其四 连霄风雨对紫荆怀辛磊君再赋	[当代] 林英男	电染千枝万绿中，三荆苦雨泪何穷。惊雷掠我繁霜鬓，漏日怜君焕紫红。恨水共填苍海孽，题天谁羡碧纱笼？自由无价几人识？夜夜听残花落风。
送辛磊兄四首 其三 庚寅四月初三哭别辛磊兄夜独步康园见荆花纷纷泣赋	[当代] 林英男	卅年莫逆岂成尘，散我凄然五柳巾。天道迷茫颜蹠寿，惺亭寥落去留人。一鸣祗为悲鸾镜，三哭无非有此身。红豆曾经生岭海，紫荆如雨黯伤神。
送辛磊兄四首 其二 十三日晨闻噩耗口号送辛磊兄	[当代] 林英男	太清鹤旅启江城，风折琼枝咽泪声。千卷撑肠曾拄腹，九还无奈竟骑鲸。番疑累月陈抟枕，却殒富年颜子星。鸣琴阒寂从今日，云里劳君俟一程。
送辛磊兄四首 其一 中霄巨雷寤起风狂雨恶痛思老友辛磊君病笃死生茫茫	[当代] 林英男	浮生中酒醒雷惊，起看鲲鳞海气腥。雨啸荆花星四散，云横霹剑迹分明。胆肝孤照二三子，襟抱千秋百万兵。他日西州门醉哭，犹闻鲸浸拍天声。
庚寅三月既望访罗浮山二首 其二 夜宿一峰山庄将军楼	[当代] 林英男	将军已去气悠悠，唯见云间林掩楼。枕月峰头龙噍咽，杪冠脚下鴂嘲啁。江湖何处容饥鹤，堂庙多乖舞沐猴。起看凄凉天地色，凭栏海涌岳沉浮。
庚寅三月既望访罗浮山二首 其一 登山见葛洪炼丹灶	[当代] 林英男	石髓烟青生宿雨，蓬莱浪白浸层嵬。漫漫平路山根绝，漭漭浮峰天外来。自古采砂勾漏令，于今问药紫霄台。风尘渺渺遗丹灶，一去仙人不复回。
水杉	[当代] 林英男	豹文翠薮质彬彬，云栋娲神褐笔皴。究竟汗香垂古珀，分明石炭辨青春。擎天谁阅恐龙死，乐水魂牵冰海皲。遗孑劫灰能拔地，于今汉国有传仁。
上元夜重游故地村居感怀	[当代] 林英男	走马灯炫闪社旗，扶乩巷祷紫姑词。归来雁旅僧难俗，老去尸居黑未雌。感奋吟魂多旧鬼，应求声气祗新痴。和愁酥雨四更客，何事凭栏啸五噫？
庚寅惊蛰示小女二首 其二	[当代] 林英男	雷过惊蛰又春分，寸寸溺灰宁再焚？泗水已然沈九鼎，节旄不偃对群羒。亭亭嵇鹤穷薪火，滴滴檐霤穿石勋。自有蟠根贯磐髓，何堪后死丧斯文。
庚寅初春早雷风雨连霄寤起彷佛草成	[当代] 林英男	轻雷触手未生春，宿雨难湔此劫尘。病骨偏生狼虎地，痴魂已渡斗牛津。还寻四海前缘剑，冷对再来新鬼神。起坐挑灯看孑影，嶙嶙荦似烂柯人。
悼李汝伦先生	[当代] 林英男	气寒野史亭云暗，声满中州韵雨凄。畴昔论衡悲指鹿，于今遗恨对残棋。横流四海刍荛泪，辟易千军国士诗。曜象敛光营奠日，殒星幡拂哭灵时。
见胡马君新书腰封『文化遗民』一语感赋 其三	[当代] 林英男	赭尽沧州哭伯夷，荒原欹仄雪澌澌。谁弹中散无头曲，义薄海宁遗世碑。麟角曾经埋鲁野，牛毛侉落喘吴皮。自由莫典沽山价，五百田横才是诗。
见胡马君新书腰封『文化遗民』一语感赋 其二	[当代] 林英男	反认他乡是故乡，作场皮偶合荒唐。无边落木鸣饥凤，千丈吟鞭系夕阳。一万年过谁著史，八殥劫外水流觞。草间苟活曾三户，遑辩枯稊百尺梁。
无眠	[当代] 林英男	焭焭炳烛步如酲，沆瀣侵襟未朏明。大宇冰轮方堕海，一池星宿不知名。蚩尤刬地凌三极，旱魃幡然役六丁。赤焱黄沙谁罪己？溷茫何处听天声？
见胡马君新书腰封『文化遗民』一语感赋 其一	[当代] 林英男	应怜斗柄苦孤悬，无复槎洄云汉烟。洙泗苍茫悲紫塞，楛榛寥落觅青毡。尧年鹤语犹寒日，铅泪铜人未老天。忍听盲翁狂负鼓，波翻麦秀影芊芊。
辛卯岁末过废塘观残荷	[当代] 林英男	残荷败叶二三枝，褐骨饕风送岁时。白鹭乍来怀碧镜，青蜓孑立曳鹑旗。落红浮藻漪相拥，无主有根谁得知。横雨飘萧浑不觉，枯形落落洗尘缁。
康乐园漫步赠爱妻	[当代] 林英男	执手偕行壮岁过，白云山下可观河。胶林路渺涛声浩，砚席经穷天问多。溷溷陶轮娱及我，喧喧尘浪笑由他。斯园康乐遗金玉，雨后风烟散晚珂。
回乡感赋七律四首 其四 怀先严	[当代] 林英男	腊梅陨后一春酸，戚戚松楸宿草寒。鲤对空庭荒六秩，歌呺四壁吊孤鸾。敲欹驽骨诗犹悔，哭白乌头夜未残。片霎鹃声夕阳里，南陔无处采幽兰。
同韵和行素兄《答故人》	[当代] 林英男	自织笭箵逐水流，蛮烟食蛤下沧洲。曾惊窸窣床头蚁，敢羡唳嘹云底鸥？笑我避秦消白日，凭谁持钵度青楼。身栖梦棹醒何世，夜夜江声咽未休。
回乡感赋七律四首 其一 故江	[当代] 林英男	收拾尘缘掸劫灰，枌榆啼宇似萦回。久违枕上双溪浪，贻笑江浔古炮台。沈浦皎轮玉方碎，观河皓鬓影奚哀。桃源不带看花眼，息媛无言岁岁开。
辛卯元日六十初度十六首 其十五 儿曹	[当代] 林英男	五斗劳劳竞折腰，丛林瘴雾隐狼枭。青春倜傥刘琨舞，意气澎渀伍子潮。北海宁无巨鲲化，东君且作病梅疗。篁根犊角穿岩出，叫雨箨龙冲九霄。
辛卯元日六十初度十六首 其十四	[当代] 林英男	故江风雨久侵襟，梦浦烟寒百尺浔。一饭千金赍冥报，再生六道有乡音。沙黄兔尽甑中犬，月黑仙飞庭后禽。胯下如今何率兽，漂娘失地遍淮阴。
辛卯元日六十初度十六首 其十三 还乡	[当代] 林英男	塔影阑风逝水潺，栖迟归棹怯乡关。零馀世界孤根贯，万里霜天蹇雁还。旧故相疑今润土，稚孙更似昔童顽。工夫茶厚潸潸洒，老泪酒颜三折湾。
辛卯元日六十初度十六首 其十一 归来	[当代] 林英男	铁马冰河稚梦多，春迟老至意如何？闭门种菜唯耽食，射虎椎秦尽醉哦。壁上吟龙冲斗去，胸中涌岳拍鲸过。天风海雨归来客，古井无由翻逝波。
辛卯元日六十初度十六首 其十二	[当代] 林英男	空中传恨梦中来，祗辨昆明旧劫灰。听竹林间回绝响，缘尘世上笑生埋。尊前蹈海还魂鬼，灯下沈沙锈剑薹。南国木棉春落叶，败红时节为谁开？
辛卯元日六十初度十六首 其八 步李少荃《绝笔诗》韵	[当代] 林英男	道远朝闻未下鞍，身轻夕死又何难？罡风虎啸枰空寂，晦雨鸡鸣炬近残。峰去万重孤雁渚，秋来一叶故文坛。冥冥避篡偷安日，泮水尼山不忍看。
辛卯元日六十初度十六首 其九 讨海	[当代] 林英男	何堪乡里小人呼，浪捲云鸥荡海隅。鹤梦寅公镗鎝语，豹游山鬼自由躯。鲋鱼溷鼠皆无粟，朱范亭林独引蚨。但听寒山钟数杵，蠡船夜半到姑苏。
辛卯元日六十初度十六首 其十 隐市	[当代] 林英男	廛市嚣嚣觅小诗，嵖岈楼宇泛金熙。绵云袅袅撩刘瑾，海气荒荒隐范蠡。豹骨支离皮讵在，虬柯屈曲势难移。已无红泪题吟简，欹帽梁鸿啸五噫。
辛卯元日六十初度十六首 其二 元日	[当代] 林英男	凭谁指顾卜黄雏，嘁嘁鹓胎失槁梧。曾魇青春焚玉石，戏绳赤日炙桑榆。长街总剩痴呆卖，寒野犹闻怖鸽呼。醉倚屠苏到东海，蓬莱月冷问麻姑。
青梅	[当代] 林英男	舌尖轻贵冑，煮酒听惊雷。空有和羹质，终非负鼎才。凌冰方结子，苦雨更沈霾。零落归根后，他年破腊来。
寄曾峥兄祝愿《网诗通史》项目	[当代] 林英男	月黑鸣虫噪，新天网布星。赭山经晦雨，由蘖伴丹萤。漫漫中州夜，荒荒野史亭。鸡林今有贾，彩笔赋其灵。
题寻稳宗兄六十米《远香舒采图》	[当代] 林英男	流风香万里，瑶阙紫鸾窥。动地濂溪说，出尘康乐诗。飘烟亭冉冉，叠影莽离离。欲入丹青境，涉江求一枝。
游湖	[当代] 林英男	钟起南屏麓，秋烟蕴嫩寒。华灯迷潋滟，霾气渐瀰漫。目断瀛洲渺，声通海夜残。浙潮雷动月，直逼子陵滩。
感国诗大赛会试诗题临屏次孟浩然韵	[当代] 林英男	浇季浮云攘，岘山横古今。襄阳非进士，我辈复登临。古道萧萩碧，残碑瘴壑深。明蚕终吊月，丝网共题襟。
箘簬	[当代] 林英男	荦硞颓垣下，何人箘簬栽。凌风穿石意，投契兆春梅。琅玉方成笴，杈桠幸不才。霜斑今夜泐，侣我独徘徊。
奉读梦芙先生来函，感其倾力整理百年诗词，善莫大焉。子夜无眠。诗以志之	[当代] 林英男	灯孤芸篆息，雪意弥纵横。牖涌浇浮气，肝凝新旧盟。饕风吞鹿梦，霜雨傍蕉声。何世栖栖者，惶惶俟朏明。
蝴蝶兰二首 其二	[当代] 林英男	枝空鹃咽后，蝶梦护花泥。的历兰丛寂，颓然云影低。嗣春留老眼，芳信蕴新稊。霁雨清霜夜，魂归月傍西。
蝴蝶兰二首 其一	[当代] 林英男	绛蝶三春至，翩联落剥庐。琅枝飞擪拓，鸾紫出神巫。交契唯清水，相怜类弃刍。同为天地客，共饮一冰壶。
生查子	[当代] 周燕婷	轻袅水沉香，闲忆书中语。杨柳万千丝，断续都无据。月照碧纱窗，窗外行云去。梦又化行云，今夜君知否？
玉湖	[当代] 周燕婷	玉镜初开试晓妆，春风画出柳眉长。罗敷西子依稀似，知是谁家窈窕娘。
读《袁崇焕传》	[当代] 周燕婷	掩卷空余泪两行，英雄结局总相当。时人莫说前朝事，海域依然有虎狼。
重过四十六中校园旧舍犹存名已不再	[当代] 周燕婷	不是秋风动古思，园花曾记盛开时。回看五十年来路，百味丛生只自知。
咏梅和斗全己丑人日	[当代] 周燕婷	莫自多情忆旧时，千年难得一相知。孤山不遇林和靖，肯把天香嫁与诗？
读东遨西湖诗戏赠二首 其二	[当代] 周燕婷	莫道多情太可怜，为诗为画做因缘。梅花西子休生怪，留与痴人作梦圆。
读东遨西湖诗戏赠二首 其一	[当代] 周燕婷	抱憾西湖第几回？风流才俊莫心灰。佳人千载犹思嫁，说与东君肯做媒。
鹭江诗会口占	[当代] 周燕婷	千里寻诗客是家，鹭江同赏满天霞。诸君莫起风霜叹，一片秋心在菊花。
小瀛洲海棠已谢	[当代] 周燕婷	陌上寻芳叹已迟，海棠空剩梦边枝。好花留作明年看，不负心头一点痴。
秋夜	[当代] 周燕婷	花影秋池上，窥帘月自凉。西风随意起，搅动一天霜。
春泛小漓江	[当代] 周燕婷	清游不是载愁船，杨柳新生串串烟。日色初随梅子暖，春声暗遣鸟儿传。流波百折终归一，积翠三分更望千。天自融和人自健，只怜诗债欠年年。
生查子	[当代] 邵祖平	云屏春梦长，押鬓花钿委。宝篆不成烟，罗带因风起。鸳衾冷未施，枕顶空缝制。夜月醉梨花，掩泪重门里。
玉楼春 二月二日过歌乐山木鱼堡松寥簃，赋赠主人张默君	[当代] 邵祖平	日暖闻笙江上路。令节踏青尊蜀故。翠岚雨晴湿无云，碧乳茶浮香有露。懒戴花钿甘淡素。长听松声过绣户。木鱼堡上悟真如，冷笑怀清丹穴富。
生查子	[当代] 邱登成	坠叶黯生愁，流水难捎恨。雁去几多时，残日西风紧。举酒不成欢，有梦无人问。呓语托梅花，谁解相思引。
玉楼春  甲午孟春雪中观梅	[当代] 邱登成	飞琼著地浑无迹，愁煞花前青眼客。早知梅雪不关情，一树零香空自惜。灵风已递春消息，往事悠悠收未得。甚时幽梦入钧天，好听仙人吹玉笛。
丁酉人日崇州诗会不预次高达夫人日寄杜二拾遗韵	[当代] 邱登成	漫言彤霞绕华堂，重霾久已暗帝乡。比岁沆瀣呼不得，徒教郁气结中肠。国之大梦民难预，欲谋稻粱亦堪虑。雁唳横空每惊魂，梅花开到伤怀处。天地病后也知春，笙歌又动六街尘。唯有罨画池边月，人日来照素心人。
重游滴水崖	[当代] 邱登成	春山二月草木芳，桃花红艳菜花黄。挈妇重来踏晴光，振衣躞蹀云崖旁。山映湖水两苍苍，翩然时有鹭鸥翔。湖畔田舍骈成行，酒旆高悬彩旗扬。坡前万花如海洋，客旅熙熙看花忙。我独越垄陟崇冈，漫任轻风拂衣裳。绝顶登临四方望，不觉胸胆俱开张。逸兴飞时念酒觞，淩虚吟啸恣疏狂。莫问何事曾忧伤，尘嚣于此可暂忘。国之大梦已堂皇，花若有梦亦寻常。秦火纵焚旧文章，湖山终不属帝王。归来醉入黑甜乡，尚馀清芬润肝肠。
长歌和震宇	[当代] 邱登成	客岁辽鹤莅锦城，邀我倾杯浇块垒。我闻鹤语情意殷，赴约几忘趿敝履。飞车云途接啃轩，师友茗坐多欢喜。犹惊昔年辽鹤骨，风神清俊脱尘轨。遗我美玉出昆冈，辩言蜡范询笾簋。鉴形利物感苍茫，君子淡交何可拟。羡君早岁入孔门，弱冠凤鸣称高士。一曲潇湘泣鬼神，敢问坛坫知谁似。五言标举魏晋风，秀句追攀杜子美。有友有友复如斯，迢递关河亦近迩。
戊子汶川地震歌	[当代] 邱登成	辰月腥尘黯玄黄，乾元坤道转洪荒，诸般异象示灾祥。皎日忽然掣寒光，奇声陡起贯屋梁，同仁惊逃步踉蹡，我亦夺门走仓皇。骇彼地母逞侜张，馆舍震荡发雷硠，目瞠魂定脊犹凉。旋知地震出汶江，震波千里及东洋，西川州县皆夷伤，甚者街市无完墙，生民十万罹祸殃。孓遗老少相扶将，翻山越岭事流亡，无饮无食啼饥肠，生死艰难向何方。或有悲号颓垣旁，血手刨掘瓦砾场，寻妻觅子唤爷娘。赈灾令谕出庙堂，麾下三军同慨慷，履险犯危救生忙。国人纷纷为解囊，输资输物输米粮，拯困救苦费周章。覆者生机半渺茫，百千学子早夭殇，墟里出尸列成行，对此谁不泪眼汪？我欲仰首叩穹苍，放声一恸何凄惶，果然天意高难量，从此后死愈彷徨。
辽沈归来寄引之	[当代] 邱登成	我来辽海上，欲共辽鹤游。陟彼千华巅，坐赏云林幽。九莲生易象，华表矗崇丘。鹤鸣动于野，客思长悠悠。可以呼朗月，遥目向海陬。潜颖谢尘鞅，开襟对良俦。文事壶中论，清风座上留。如何一念间，吹梦返蜀州。胡不聆高谈，关山成阻修。离心几万里，月辉空自流。
秋霁游园有作	[当代] 邱登成	连雨生秋凉，霁光明物象。日夕林苑内，鸣蝉流清响。转步幽径中，陶然沐高爽。鄙吝一为销，精气或能养。始欣脱尘累，蓦又动尘想。顾我将何之，港岛不日往。此去感西风，默然滋内朗。登览太平山，伫望沧海广。彼岸不可及，诸天或可仰。去去更归来，共谁谢尘坱。
游普陀山	[当代] 邱登成	绝岛荒嵎水接空，海天佛国誉望隆。我从西蜀乘云至，来沐观音大士风。
长沙橘子洲	[当代] 邱登成	嵯峨石像矗洲头，占断霜天一半秋。神曲已歌三四代，湘江依旧不东流。
岳麓山爱晚亭	[当代] 邱登成	鹤遁云踪未入笼，种桃人去一亭空。怪他误藉山行意，峡口青枫不肯红。
夏日观荷	[当代] 邱登成	绝怜映水碧荷风，摇滟半塘深浅红。雨妒尘欺浑不管，泄香早已入虚空。
高州玉湖	[当代] 邱登成	群峦翠拥一湖烟，云影都从镜上悬。万古沧波来眼底，不知此处有桑田。
游湘湖	[当代] 邱登成	碧湖放棹豁心胸，云映波光几万重。一角城山薪胆在，秋深湘浦不闻钟。
萧山跨湖桥遗址	[当代] 邱登成	往迹沉埋欲问天，湘湖秋水漾漪涟。一舟横越八千载，要挽神光太古前。
重访二王庙主人宴于岷江之滨	[当代] 邱登成	庙前来认碧葱茏，大业谁钦李守功。波上霓虹呼不起，举杯空酹一江风。
晓次绵州罗浮山温泉酒店	[当代] 邱登成	温泉水滑出罗浮，梦底烟岚未忍收。雨打禅林花不语，羌歌绕彻最高楼。
己丑长夏送啃轩先生之滇	[当代] 邱登成	霞觞举罢自腾骖，人境幽奇何处探。莫道湖山无美景，飞歌直度彩云南。
新莳月季初花夜雨即萎	[当代] 邱登成	芳葩新植露台中，向晚枝头寂寞红。许是瓣香人未惜，五更随雨又随风。
中江芍药谷	[当代] 邱登成	云谷幽深远市尘，红绡粉蕊闹残春。山农错解别离草，却把芳枝赠客人。
雨中过洱海	[当代] 邱登成	青山隐隐雨斜斜，亘古苍茫云墨遮。风簇平湖浪千朵，祇无一朵是金花。
原韵答乐乐兄见寄	[当代] 邱登成	才闻意欲读临川，便遣诗鸿到梦边。风骨已然如鹤健，忧怀何事独心悬。可堪终古巢湖月，邂逅人间厄闰年。且俟郫筒春酿熟，与君同赋落花天。
皖雅吟社成立致贺	[当代] 邱登成	八皖由来出俊髦，雕龙翙凤韵弥高。不堪浩劫群芳尽，忍负灵皋一世豪。今与西岷结肝胆，要从异代振风骚。巢湖水泛千重碧，好为同侪洗郁陶。
春寒	[当代] 邱登成	谩誇春信著柔枝，犹是残寒未尽时。万仞玉京迷蜃雾，三千幻象出龙池。杜门我自难排闷，呵冻何人可赋诗。北阙纵然多圣手，天心病处倩谁医。
乙未春过北川地震遗址兼吊禹风诗人	[当代] 邱登成	劫后青山病已深，危楼残破梦何寻。忍看匝地生萧艾，恍听悲鸣动古今。存者伶仃成过客，新巢彷佛认归禽。禹风一殁诗魂杳，仰对苍穹泪满襟。
甲午新正沛园雅集	[当代] 邱登成	青城烟水共晨昏，应律春风已满门。七子同来聆謦欬，一亭欢坐感和温。心期耿耿聊相许，世事茫茫何足论。佩玉锵金崇齿德，高吟自可接琴尊。
崇州雅集	[当代] 邱登成	践约人来共茗瓯，一天微雨洗閒愁。乾坤无恙宜怀古，坛坫萧然总似秋。幸有岚光映隋塔，好凭竹槛望湖鸥。清心最是普庵咒，莫任红尘误白头。
壬辰首夏过李调元故里	[当代] 邱登成	文星飞降玉京山，函海龙光照宇寰。半世穷蒐经史籍，一朝焚燬乱离间。瘗灰为冢空馀泪，终老看花不解颜。唯有纹江东逝水，至今流恨出乡关。
书赠刘弘先生	[当代] 邱登成	山居何事倚危楼，邛海波翻太古忧。不信蜀巫沉往史，漫抛心力溯原由。碑疏异代沧桑后，目极长河旷荡秋。卅载归来从散逸，锦江春意正悠悠。
贺李锐老米寿	[当代] 谷海鹰	长安春欲晚，绮席识华颜。倚暮身犹健，临风意自閒。星眸甄善恶，鹤发隐忧艰。节比松间竹，词徵谷底蕳。万言臣子谏，十载绁缧患。家国情难老，鲲鹏志不还。云开昭日月，史正鉴忠奸。一盏聊为寿，新诗作彩鬘。
己丑仲夏游生态园五首 其三 树	[当代] 谷海鹰	曲直原知各有根，莫从高下认卑尊。参天垂地同袍绿，共启清凉不二门。
己丑仲夏游生态园五首 其五 瀑	[当代] 谷海鹰	绝境无回但弃身，何须折曲复逡巡。一条破尽虚空色，始汇灵源返太真。
己丑仲夏游生态园五首 其四 花	[当代] 谷海鹰	郁郁心香倩梦支，绿天素漠费胭脂。微生但得倾城顾，逐水眠泥总不辞。
己丑仲夏游生态园五首 其二 水	[当代] 谷海鹰	缠绵岂必碍逍遥，心印长钤白玉桥。静里来观颠倒世，一篙彼岸孰能超。
己丑仲夏游生态园五首 其一 石	[当代] 谷海鹰	悠悠深定鉴鸿蒙，抱朴真心未许通。水木相从犹自守，沧桑历处现玲珑。
杂咏四首 其四	[当代] 谷海鹰	才言是是已非非，魅影香尘乱点衣。弹罢无弦收玉指，清风乍拂白螺徽。
杂咏四首 其三	[当代] 谷海鹰	百劫情归出水莲，宜风宜雨自嫣然。怜君恰似西天月，守缺从来为證圆。
杂咏四首 其二	[当代] 谷海鹰	朝朝面壁只求空，蓦有天花拂袂红。兀若寒岩依朽木，回眸无韵不含风。
杂咏四首 其一	[当代] 谷海鹰	十样蛮笺篆梦丝，一行妙悟一行痴。前尘无迹他生远，如蜃因缘若个知。
閒笔三首 其一	[当代] 谷海鹰	屐弱筇单负却春，画梅羞寄陇头人。牵襟细草青如梦，无托离枝锦绣身。
新植牡丹芽枝经春枯萎	[当代] 谷海鹰	一春浓睡罢添妆，悄别无留半点香。许是情多生道骨，而今刻意负三郎。
己丑卯月十六恰植树节逢雨，水晶城访友见早发迎春	[当代] 谷海鹰	重楼烟雨峭寒深，浣醒空庭数点金。泥屐可堪留一顾，应知易老是春心。
杂兴五首 其五	[当代] 谷海鹰	蜗居妙趣倩谁知，啖饱流霞共紫芝。一壁风花三壁梦，无情笔写有情诗。
杂兴五首 其四	[当代] 谷海鹰	竹外幽花傍野篱，閒山逸水自相宜。怜他倾国无人识，故约斜阳采一枝。
杂兴五首 其三	[当代] 谷海鹰	偶逢双鲤试钿徽，曲调依然韵已非。病骨相将诗骨去，鬘天散作彩云飞。
杂兴五首 其一	[当代] 谷海鹰	循取幽丛淡屐痕，桃花红处识春恩。倚筇方羡风丝软，一瓣枝头已断魂。
杂兴五首 其二	[当代] 谷海鹰	每向炎凉独解颐，拘圆日月斗星棋。风高懒钓江湖浪，觉海灵源乞一卮。
无题十首 其十	[当代] 谷海鹰	万点飞花幻亦真，欹风枕雨暂同尘。馀香散尽随缘化，依旧乾坤自在身。
无题十首 其八	[当代] 谷海鹰	榆钱散罢乞荷钱，荒却灵台一寸田。病里流霞空眷顾，无端拂冷伯牙弦。
无题十首 其九	[当代] 谷海鹰	乞得冰轮作玉梭，鬘天织就忘情罗。恩经怨纬千千结，了却三生梦几多。
无题十首 其七	[当代] 谷海鹰	绛珠还泪我还诗，月访风邀每欲辞。辗转红尘槐梦老，萍根不合著相思。
无题十首 其六	[当代] 谷海鹰	逢春几度问杨枝，一种青青别样痴。甘露瓶中无聚散，翻随絮泪化离丝。
无题十首 其五	[当代] 谷海鹰	无心一顾竟相知，几劫尘缘共此时。暗祷清风犁皓月，阴霾起处种莲池。
无题十首 其四	[当代] 谷海鹰	寒云底事唤沈雷，来护红炉未尽灰。但恐补天天愈老，山疑水惑久徘徊。
无题十首 其三	[当代] 谷海鹰	三宿桑阴事本空，霜襟讵料染春红。荣枯片霎凭谁主，何必留香蝶梦中。
无题十首 其二	[当代] 谷海鹰	随云曾入戒台深，古刹空庭著意寻。似解玄风宣妙谛，百年枝曳万重金。
谢紫箫网上赠花并次其韵	[当代] 谷海鹰	劫罅吟身轻似蝶，支秋倦翼与谁同。多情持赠虚花梦，一握灵香为底空。
无题十首 其一	[当代] 谷海鹰	柔风款款舞殷勤，欲系波心一朵云。旋即旋离琼影碎，举头缥缈未相闻。
丙戌岁末立春	[当代] 谷海鹰	腊尾欣逢二度春，谁怜新岁守空尘。从知天道酬人道，一种炎凉共喜嗔。
丁亥九月十九和晦窗先生观音菩萨出家日偈子	[当代] 谷海鹰	春红消尽又霜红，四顾人皆逆旅中。才说色空空即色，奈何临镜两难空。
丙戌岁末和时新先生	[当代] 谷海鹰	沁骨梅香破冻痕，幽姿独占百花魂。水云千里遥相望，春在汾河第几村。
惊闻江南雨兄尊人辞世赋此以悼	[当代] 谷海鹰	游倦红尘化鹤归，檀烟空袅旧罗帏。断肠欲寄人天隔，泪逐寒宵乱雪飞。
拟题秀秀牡丹图	[当代] 谷海鹰	一般经雨复经霜，富贵人间岂久长。举世凡花争绝色，便教倾国亦寻常。
蛛网	[当代] 谷海鹰	寸寸情丝结落尘，黏魂蚀骨昧前因。凭谁了断三生孽，重振虚空自在身。
次韵贺力夫兄乙酉生辰	[当代] 谷海鹰	閒添一缕鬓边痴，无限韶华别后知。不惑年光谁管领，菊乡鸥鹭靖公诗。
平安夜答晦窗先生	[当代] 谷海鹰	夜长始觉岁寒深，万国今宵一梦沈。独守冰窗怜玉玦，烟花散处叩天心。
新年和晦蛰二师	[当代] 谷海鹰	谁悟玄机岁月先，痴心欲泯万丝牵。莫将一点杨枝露，误种相思负绮年。
贺金水兄四二生辰	[当代] 谷海鹰	菊窗听雨嚼寒香，裁得金风一韵长。谁遣麻姑倾玉液，壶天暂使醉尘霜。
偶书	[当代] 谷海鹰	晴窗喜鹊逗寒枝，咫尺交眸只片时。却惹前宵琴畔泪，掩帘重续断肠诗。
中秋和晦窗先生	[当代] 谷海鹰	瑶笺翰墨自酣然，只费风骚不费钱。天意多情倾玉盏，千江掬水掌中圆。
即景	[当代] 谷海鹰	蕉雨桐风锁菊烟，鳞波巧逐水花圆。谁擎画伞桥心立，方寸撑晴五彩天。
閒笔三首 其二	[当代] 谷海鹰	灵源无渡苇，草阁有书呆。星落些些子，随君任意栽。
偶书	[当代] 谷海鹰	短景追云蝶梦空，花魂秋酿雨濛濛。枫枝洗褪相思绿，染作霜天寂寞红。
閒笔三首 其三	[当代] 谷海鹰	同心双幻网，环宇一空囊。何意今宵月，来圆昨夜光。
茉莉	[当代] 谷海鹰	慧绝辞脂粉，香空解梵情。随风何自在，底事入茶铛。
无题	[当代] 谷海鹰	细雨消残暑，轻邀小茗瓯。宵深蝉韵碎，似忆去年秋。
和藉舟与镜	[当代] 谷海鹰	非我非非我，离魂岂自知。整妆频眷顾，谁慰寂寥时。
和紫箫兼呈梅云先生	[当代] 谷海鹰	閒剪秋烟补敝庐，情因才误莫如无。红颜揽镜窥三世，白发忘筌尽一壶。醉月迷花缘自了，淩虚委地道何殊。漫随庄梦翩翩蝶，飞入丹青壁上图。
赠五叶楼	[当代] 谷海鹰	坐稳江湖把钓竿，波心得月醉霜寒。茶窥禅味三参悟，笔焕虚花一笑观。福祸门深慵说法，神魔殿小戏登坛。玄珠不炼封炉鼎，却夺閒云紫府丹。
冬遣秋怀	[当代] 谷海鹰	诗债遥赊绮梦楼，立冬心绪岂宜秋。酒邀陶靖黄花散，桂乞吴刚玉魄羞。解意鸽群充雁阵，多情秃柳吊青眸。连年病魇拘云足，懒作鬘天汗漫游。
次韵奉和仁德先生感秋	[当代] 谷海鹰	雨片风丝叩菊魂，冷香消尽乱愁痕。几番梦魇供閒笑，若许韶光负玉尊。吟啸暂教帘月满，别离空證柳烟昏。应知槐穴乾坤窄，早向灵台觅妙门。
读力夫兄《北兵马司十七号》忆乙酉春于斯小聚次韵和之	[当代] 谷海鹰	曾随雁侣入春图，一晌清欢醉古都。柳絮迟飞轻叩梦，莺喉初试冷衔珠。萍心淡淡终归蜀，金水滔滔本姓吴。别后情丝无所系，寒宵长向月轮孤。
次韵和青凤	[当代] 谷海鹰	散花标格久闻知，水远山长一晤迟。澹澹清流遗浊世，些些浅梦漾深卮。不堪槐穴云回首，常羡星槎凤吐芝。欲赏珠喉缘未得，风飏离绪竟何之。
和颖庐先生兼赠诸师友	[当代] 谷海鹰	俊侣相逢满座春，山川灵秀毓才人。香回杯底红桑老，韵落毫端铁骨峋。逐梦轻舒千里目，剪灯细数一襟尘。匆匆揖别桃源路，明日仙缘可问津。
题赠伯元先生五叶楼	[当代] 谷海鹰	劫海萍沤信纵缰，缘随笔底雁成行。一花拈向灵山笑，五叶参来玉茗香。倾耳繁嚣归寂寞，回眸无事可思量。栖身岂必林泉好，漫拂青衿隐帝乡。
丁亥上元津门雪夹雨，晨接晦窗先生自寿诗，次韵和之	[当代] 谷海鹰	天裁琼玉碎犹堪，化泪温柔不可参。水态山容同澹澹，霜枝雪鬓两毵毵。肯教剑魄埋尘匣，但向芸窗植古楠。今夜冰蟾耽寿酒，千灯一梦醉龙潭。
萝卜	[当代] 谷海鹰	野老行踪半隐藏，平生最爱土泥香。曾饶西席充佳对，又代人参入妙方。百味堪调无染著，一心恒顺任欺诳。清寒谁识原仙品，淡酿辛甘涤俗肠。
读《水知道答案》有感	[当代] 谷海鹰	谁识玲珑太古心，等閒无语鉴机深。欲知扰扰千般相，但向涓涓一滴寻。举世膏肓忧国手，回眸方寸现灵针。九天轻洒丁冬玉，似舞南风响舜琴。
题绮梦楼	[当代] 谷海鹰	清风携月叩疏棂，遥送江南雨后馨。十万尘沙抟绮梦，三千笔阵会荧屏。忧欢每共茶烟袅，聚散同消鬓雾青。似此仙居多雅洁，不妨常唤片云停。
丙戌生辰	[当代] 谷海鹰	浮沤片霎渺难参，乍饯韶光玉玦惭。花欲辞枝香始觉，蝶将收翼梦犹酣。陇头消息萦空轸，麈尾行藏付断蟫。閒泛江湖无一事，烟波尽处水如蓝。
贺小女于重庆全国花样游泳青少年锦标赛中获少年B组团体亚军	[当代] 谷海鹰	翠髻梨涡玉影娇，翩翩出水戏香潮。轻翻雪浪蛟龙舞，漫斗童真溽暑消。洛浦淩波惊绰约，鸾台回盼醉逍遥。电鸿千里佳音至，情逐山城彩帜飘。
谢幻庐主人治印	[当代] 谷海鹰	青莹一片辟灵田，酬得津沽半日缘。方寸凝酣丘壑梦，丹朱衔醉汉唐烟。轻舒剑骨浑藏锷，细味虬文似悟禅。愧我閒身无所有，聊裁拙句付鱼笺。
丙戌人日立春用蔡襄韵二首 其二	[当代] 谷海鹰	窥窗银月一弓船，肯度红尘劫后烟。盛世道从文运启，残宵春借玉卮传。江河有恨流终古，造化无心醉大千。但得金针能续梦，不辞焦尾唱年年。
丙戌人日立春用蔡襄韵二首 其一	[当代] 谷海鹰	岁岁春街闹彩船，燄花散落九霄烟。桃符换节云幡舞，斗柄回寅鹊信传。桑澥劫烧灰百亿，汉唐韵堕梦三千。今朝俊侣齐赓和，四海风流逐盛年。
观菊展	[当代] 谷海鹰	天孙昨夜降神工，织锦纫霞绚若虹。百二宫娥承玉露，三千金甲战西风。香回元亮篱边酒，梦撷罗含砌下丛。对此高标谁忍折，倾心一曲谱丝桐。
咏菊	[当代] 谷海鹰	婷婷仙蕊簇东篱，乍试风霜未解思。清韵裁霞诗共契，冷香浮月酒相宜。忧欢始觉乾坤窄，零落翻疑造化痴。何日娑婆尘劫满，灵山重认旧蛾眉。
漫兴	[当代] 谷海鹰	深宵细雨叩柴扉，暗遣新凉满绣帏。梦里生涯方踯躅，窗间曙色已依稀。拈题心绪无端老，赌酒花盟刻意违。谁发长歌云岭外，一天清韵动钿徽。
暮春杂咏	[当代] 谷海鹰	明波蜕影碧参差，又是春光欲尽时。柳尚沈迷甘堕絮，花方彻悟拚离枝。耽禅孤阁餐霞早，爱月连宵入梦迟。廿载情丝今已竭，冰心只付片云知。
乙酉暮春与京城吟友游恭王府	[当代] 谷海鹰	繁华欲觅杳无踪，古榭荒台恨几重。四壁江山随梦老，一园兴废酿春浓。流觞曲水空馀怨，邀月琼筵岂再逢。风竹牵襟吟簌簌，恍闻醒世万声钟。
乙酉辰月京城雅集	[当代] 谷海鹰	前宵微雨嫩寒新，晓趁晴光会紫宸。白发同寻和宅梦，红颜初识绮筵春。诸君快意频呼酒，独我泠弦半涩尘。乞得东风千树玉，婆娑云影代芳醇。
次韵贺江南雨兄四十寿辰	[当代] 谷海鹰	幽情未改莫言颓，屏网千丝锦绣堆。把袂常邀檐角月，倾心频寄陇头梅。鸿徵绿绮殷勤谱，韵酿新醅断续催。忍负江南听雨梦，蛰龙欲醒待春雷。
乙酉卯月赠金水	[当代] 谷海鹰	绛帐初逢一笑中，蛮笺翰墨透玲珑。金徽韵卷千江水，绿蚁香邀四海风。听雨燕京双侧帽，回南秋雁几雕虫。为君沽上凭高阁，遥遣流霞入酒盅。
次韵和金水	[当代] 谷海鹰	多情燕尾裁云锦，飘向蓬山第几层。桃倚薰风扶酒靥，光摇波影上檐棱。千丝尘网三生梦，一卷心经万佛灯。回首萍踪疑隔世，烟痕渺渺信无凭。
晦蛰二师华诞有和	[当代] 谷海鹰	相差一日诞非迟，俱是新春月满时。恩怨丛中思进德，江山劫后助裁诗。片云独解琴窗梦，双鹤同参贝叶辞。暗遣垂杨催寿酒，千城舞醉软腰支。
次韵和晦窗先生乙酉上元感怀	[当代] 谷海鹰	异代清光此夜同，迷灯残雪唤东风。萍缘一缕弦歌里，幻影三生燄火中。迅电衔鸿飞海角，纤云停岫仰诗翁。茶烟袅散华都梦，缃帙閒邀五柳公。
次韵和江南雨甲申岁杪记梦	[当代] 谷海鹰	一行诗雁舞京圻，风驻云酣韵可依。月影千江浮梦冷，文心百代正声稀。乘桴劫海寻仙渡，蛰穴红尘蜕蝶衣。绿绮閒抛蓍草擘，偶从爻变触灵机。
即兴	[当代] 谷海鹰	小立晴窗掬懒云，零星爆竹绽风薰。上元灯散春犹早，双鲤书迟意尚殷。残雪半庭消玉骨，灵芽千树媚东君。华街绣毂轻雷转，隐向蜗庐若不闻。
送小书斋主入都	[当代] 汪梦川	大车载书行，有人将独逝。临歧心如麻，追想欲无寐。曩昔初闻名，吾师誇颖异。谓有宁馨儿，童心颇纯粹。弃法而从文，不问前途事。暮年得此生，老怀欣且慰。及其奉亲来，平居读且侍。我心矍然惊，倾服乃再四。自此交渐深，学行同砥砺。叹君精且专，后生真可畏。所求惟在心，瑚琏而不器。十载得真传，法门通不二。业馀贾书林，自立有奇计。雅兴并阳谋，牛刀聊一试。俗儒不知古，是义而非利。君才独能兼，孔门比诸赐。尊师更崇道，未肯稍降志。情亲过仲由，直言每无忌。能令先生喜，固已得微意。能令先生怒，非君莫可致。我长君九龄，君以苏黄类。我愧难为兄，君亦难为弟。比来同失怙，思亲两含涕。自我得贤妻，更作兄嫂视。君真知我忧，急难每相济。茹苦兼任劳，临事无巨细。君齐鲍叔贤，我发管仲喟。报君竟何物，琐琐几行字。君今入大都，人海一身寄。日日沐书香，会见出头地。两湖近相望，湘鄂本同气。京津更比邻，莫道来不易。
冬至夜梦汪先生有作	[当代] 汪梦川	仲冬天气肃，拥被待阳生。岂真精诚至，梦寐通神灵。居然见君子，玉树何亭亭。斯人有大度，一接心为倾。存问无尊卑，言笑俱和平。想见国难时，心力费经营。人皆据清流，高谈结同盟。坐令舍身法，说与顽石听。折冲樽俎间，卓立未逢迎。收拾旧山河，半壁得干城。艰难光复后，奇节几人明。如何千古士，从兹负恶声。我生值闭塞，耳食兼目盲。一旦混沌开，郁作不平鸣。空悲填海志，徒怀仰山情。无缘效奔走，万感亟纵横。仁者不忧己，所忧在黎氓。寸心良未忍，所求在安宁。勇者不畏难，绝径常直行。先薪而后釜，殉道用至诚。呜呼岂不智，众醉乃独醒。善哉大慈悲，明光洞幽冥。我虽匹夫微，大义拚一争。何当丝绣像，永永布香馨。
《民国诗词作法丛书》编竣题辞	[当代] 汪梦川	佛云有末法，沉沉将百纪。狂迷到尽期，贪慢于胡底。黑铁易黄金，乾坤遘屯否。人寿傥能长，河清究难俟。俗谓大中华，文明古无比。浴火尚能生，历劫终不死。泱泱诗之邦，烂烂心哉美。千秋成崔嵬，一旦付倾圮。斯文走马牛，大道遗溺矢。搔首徒问天，书空还拊髀。岂曰无诗人，闻说多才子。炫古鸣井蛙，弄文舞山雉。一日得百篇，千金灾万纸。结集誇牛腰，齐贤续狗尾。避席三家村，折腰五斗米。声气仰上方，情辞哇下里。识荡半瓶醋，言载一车鬼。革命尊绩溪，造韵弃平水。论境攀屈陶，破律诬杜李。雕龙枉作虫，画虎反为豕。自许新诗家，人称老干体。虽多亦奚为，所诣聊复尔。催眠恶频作，入耳垢难洗。覆瓿聚醯鸡，委箧招蠹蚁。我愿后来人，知羞更知止。诗为至美文，莫作等閒技。根器得天生，薰陶有缘起。养气化性情，积学藉经史。文心立纯良，诗教明正始。修辞必用诚，骋思何妨绮。六义允其端，八病未为耻。三关欲旁通，九转终自喜。入室良足多，辟疆先勿企。君怀玉待磨，他山石可砥。区区妄进言，乞恕我无礼。予岂好辩哉，予固不得已。
灾雪吟	[当代] 汪梦川	我闻燕山雪，其大曾如席。十载羁津门，未睹此神迹。北国多暖冬，温室信亲历。徒忆儿时乐，颇叹今非昔。谁知玉龙群，掉头忽南适。兹游兴正酣，兼旬战犹激。阴云未曾开，大幕沉沉幂。遂令三楚间，千里裹素帛。清野何萧萧，不辨阡与陌。夷险安可知，浅深凭摸索。池冰厚可行，檐溜长逾尺。水寒凝不流，炊爨时蹙额。闭户进羊酒，冷气犹夺魄。围炉嘘残灰，拥被挨长夕。因念道中人，愁怀更难释。铁蟒困穷途，银鹰敛长翮。进退不得所，四顾茫茫白。迟迟行路难，栖栖陈蔡厄。左右皆怨嗟，乡心远睽隔。孤城各相望，路阻不可擘。生资绝流通，万众争囤积。行市失平准，物稀金如石。祥瑞乃如此，群情转戚戚。问天此何为，佥谓人之责。尔性妄且贪，惟知眼前益。透支每无厌，后祸非所惜。戾气乱天和，既坏不可逆。一旦变起时，应对乏良策。人生天地间，小大岂可易。浪言人胜天，天威人莫敌。我愿地球村，人人常悚惕。须留子孙田，慎勿恣开辟。苟能顺自然，乐土犹可觅。不然思去汝，永为外星客。
初冬重游蓟县盘山二十韵	[当代] 汪梦川	京东有好山，誉声追五岳。昔年故往访，历历全如昨。道旁识老树，枝头数野雀。闻名柿子黄，其大皆盈握。口腹犹未足，累累满囊橐。只今一身轻，来践前时约。山藤援我手，巉岩苦我脚。路尽转欢然，迎人见丘壑。孤峰突作主，四围天漠漠。登高思游仙，云中觅黄鹤。径曲隔烟尘，洞深省帷幄。松下垒白石，拾柴煮奇药。回看林莽间，影动成斑驳。凉风飒飒起，残叶纷纷落。日暮归途远，渐觉衣裳薄。游女不肯留，秋士悲怀作。物性随时迁，此身竟安托。出山何茫茫，古寺隐城郭。独善固小乘，我愿求大觉。收拾去住心，夷然与众乐。
城中有独乐寺盘山纪游又二十韵	[当代] 汪梦川	入山如入道，境界自开辟。天工颇厌人，幽处多奇迹。大道舍弗由，独爱荒径窄。逶迤穿林中，枯叶声历历。语笑亦喧哗，惊尔冬眠客。深窟不敢探，疑是龙蛇宅。行行力欲疲，道左恰有石。突兀成高台，说法宜为席。俯视村郭虚，仰看云天碧。风伯来相迎，翩然若生翮。坐久何所见，古藤老岩隙。取之随我身，杖担皆称适。小枣烂漫红，汁寡稍可惜。故故垂枝头，眼饱手畏螫。冻柿三两颗，高悬诱人摘。四体惭未勤，攀缘几丧魄。上山如负重，下山如受策。乃知筋骨劳，不可须臾释。仁者日以希，遂绝谢公屐。便有望峰心，空言固何益。
杂感	[当代] 汪梦川	拳拳方寸间，蠢蠢竟何事。念念在兹者，悠悠名与利。我岂不好名，不好以其伪。我岂不言利，不言以其细。吾心欲长安，岂争一时气。吾道固有用，牛刀未轻试。但有逆肺肝，何者不可弃。富贵敢逼人，大笑而掉臂。
梦道人呓语三则	[当代] 汪梦川	无上智慧果，菩提树下结。从来生死关，至此为转捩。鹿苑初转轮，听者俱欢悦。住世度众生，八部无分别。后来诵经人，往往迷本末。正法渐无闻，但争衣与钵。佛性原自具，梦境皆可达。是为彼岸舟，孰能轻剥夺。修为如达摩，面壁犹不辍。其意竟何如，因梦求解脱。入梦犹入定，要以静为诀。本相欲自持，诸色须隔绝。深探意识源，直至无我穴。慎去心之魔，不然适自灭。六如梦最先，圆满在坚决。或问速成方，佛云不可说。我闻罗睺罗，密行称第一。世尊为乃父，真传当不失。其后此派中，高僧代代出。流播数千年，至今存藏密。雪域人性淳，信仰至诚实。山水颇无垢，天然中戒律。欲寡易为功，廓开见大日。但得指引人，在生成活佛。其事人尽知，其秘人莫悉。三密固有因，非为诡其术。授受俱单传，师徒闭一室。道浅赖护持，慧根恐未茁。一旦心生魔，真气欲四溢。师者不动身，守中莫使逸。功成追本尊，精神御物质。三藐三菩提，般若波罗蜜。嗟彼善信行，终身只素食。到头堕轮回，仍迷相与色。谁知菩提根，乃在无意识。荣格启其端，今为道人得。梦是天生桥，直通向异域。苟能随所欲，飞升免双翼。所以有高人，委蜕知时刻。所以黑甜乡，有时如古国。一花一世界，何止千万亿。物质岂能穷，光速难终极。驾梦方自由，往来莫能测。星际可交通，随念在瞬息。广收宇宙能，成我龙象力。只此能量团，交流而未蚀。大象任遨游，灵台光不熄。是为涅槃境，闻者休语塞。
新乐府一首	[当代] 汪梦川	人间此何世，悠悠天知否。虎豹据其上，豺狼居中守。狐鼠亦跳梁，夥矣此群丑。吮血复磨牙，万姓如刍狗。小民何哀哀，所望仅升斗。视其水火中，孰忍掩面走。我有菩萨肠，恨乏金刚手。我无倚天剑，惟以笔代口。文字或无功，良知不敢负。人心岂尽死，存之以观后。此意何区区，识者为吾友。乙酉癸未间，鄂东某某某。
上迦陵师杖朝之寿	[当代] 汪梦川	家隶镶黄旗，名著纳兰籍。莲花是化身，降作京华客。雏凤啭新声，辅仁初拔戟。发轫便轶群，驼庵常啧啧。南下已传衣，西游再展翮。历劫见真如，功成在开辟。嗟尔前贤书，妙论总难释。言简同无文，行远意恐隔。良工善择器，不囿绳与尺。此玉费琢磨，更取他山石。大道无东西，奇正各有益。庖丁运牛刀，指麾皆中隙。东坡抚髯叹，梦窗手加额。静安如有灵，海宁起潮汐。自从一苇来，所至设讲席。授受并忘年，谈艺每竟夕。非好为人师，但愿振文脉。廿年张一军，构厦赖老柏。仁者靡所求，方寸自安适。中寿望期颐，神采仍奕奕。予生愚且晚，何幸得亲炙。愿我小子行，长沐君子泽。
绮怀	[当代] 汪梦川	梦遇知音者，恍惚在咫尺。一笑若倾心，倏忽逝无迹。焚香虽欲续，佳境莫可觅。眼内杳斯人，惘惘复向壁。幽怀那得眠，辗转念往昔。推枕起彷徨，太息意未适。开户出前庭，路转入阡陌。中宵听虫声，四顾颇清寂。香风时时来，池月如沉璧。大士即现身，莲花映夜白。值此好天然，何由失魂魄。嘉辰不展颜，既去良可惜。乃知菩提心，总为多情隔。振衣方自哂，鸡鸣已终夕。
谒黄花岗	[当代] 汪梦川	神州半沈沦，梦梦几人觉。沉疴既难起，施以虎狼药。浩气以为引，病夫奋然作。南天发惊雷，一声动河岳。热血沃羊城，荒岗收毅魄。士为天下死，不负平生学。独惜英雄冢，百年亦萧索。游屐尽纵横，黄花何寂寞。江山自有灵，是处能寄托。君看珠江头，木棉红灼灼。
甲午盛夏朝峨眉	[当代] 汪梦川	长驱迤逦入三巴，天府佳名岂浪誇。暂得乐山兼乐水，会须餐馔更餐霞。新知如故情何切，蜀道云难兴未赊。换著缁衣明远志，遍寻遗迹访洪厓。麻鞋初踏身尤健，竹杖亲扶趣益嘉。消夏凉风吹猎猎，洗尘时雨洒些些。龙潭直渡绳桥阔，兰若旁通石栈斜。无始劫来生宝树，不经意处放奇葩。山开一线凭神斧，径转千回走怪蛇。隔涧腾猿真地主，在林啼鸟比频伽。清音洗耳山僧磬，殊味留唇野店瓜。古洞斋心思隐士，寒溪濯足近仙家。便登弱水回头岸，已见恒河到底沙。天半飞车劳接引，云中辟路省攀爬。高台眼外看明灭，积雾身傍幻迩遐。宝顶流光金约略，烟峦沐日翠交加。望峰能即心随息，向佛如归思不邪。圣地庄严铸香象，福田清净种莲华。愿行广大施援手，觉海宏深导泛槎。最是人间善男子，几番低首舍身崖。
丁酉迦陵学舍海棠雅集奉酬	[当代] 汪梦川	学舍生嘉木，逢春气象回。庭隅新出落，王府旧移栽。贞干才敷秀，秾华已占魁。香生弥室庑，色染拟琼瑰。曼舞枝垂袖，酣眠萼抱胎。佳期如节到，雅集以时开。僻院劳相过，高轩得奉陪。文宗谈更健，词客语能诙。弦诵随观听，行吟尽去来。书探天禄阁，诗竞柏梁台。各惜千金字，平分一斗才。八叉思急就，七步怨频催。握管情何切，搔头志欲灰。夺袍真健者，争席亦雄哉。薄技惭投献，游辞费剪裁。闻歌诚妙引，命酒岂良媒。胜日留难住，清欢逝莫猜。封姨看又至，谁是护花崔。
读南明史三首 其二	[当代] 汪梦川	胜败徒然一局棋，千秋无奈党人碑。患生肘腋平无望，变起关山应已迟。局促偏能争拥戴，蜩螗终未释猜疑。家居大好谁撞坏，阉竖清流两不知。
读南明史三首 其三	[当代] 汪梦川	天道微茫此日知，兴亡有数到无迟。匹夫几处标奇节，君子何从乞义师。薙发不妨留贱命，埋名未许试鸿词。黄书空自成心史，此后休论夏变夷。
读南明史三首 其一	[当代] 汪梦川	太息朱明三百秋，乾坤又见海横流。亡羊已恨牢难补，养虎犹思皮可谋。乱世士民真共死，偏安将相岂同仇。秣陵王气终消歇，天命而今兆建州。
自忏二首 其二	[当代] 汪梦川	重重苦海沸狂波，问渡无方可奈何。恩意从头翻作怨，禅心到底欲生魔。难追上士中惭甚，枉读南华内热多。宿业已知消未晚，拚将百劫住娑婆。
新年书感四首 其四	[当代] 汪梦川	试笔油然念我师，人间是处證菩提。三千弟子随宗匠，九十风神过健儿。世态如今知不可，初心依旧勉而为。学文浪说妨求道，谁会拈花带笑时。
自忏二首 其一	[当代] 汪梦川	大块成文已自多，其如天地不仁何。忧生敢笑才妨命，愤世真疑道胜魔。少有心斋难坐忘，未能身殉但行歌。长安市上人如海，那得相逢春梦婆。
新年书感四首 其三	[当代] 汪梦川	蜗居长日付瞢腾，梦到琼楼第几层。内热升来狂胜火，时文撰罢冷于冰。浪游小杜生偏拙，久别阿蒙学未登。回也贤哉赐犹可，人前我愧道师承。
新年书感四首 其一	[当代] 汪梦川	徙倚河干入骨寒，小楼深坐兴阑珊。歌喧稷下竽方滥，枕落邯郸梦未安。得意文章劳狗监，争雄心力听羊倌。诛秦美汉都无术，诗又穷人苦笑看。
新年书感四首 其二	[当代] 汪梦川	室暖宵深梦未酣，倦游何事忆江南。忧生愤世双无谓，逐利求名七不堪。赤手自知难搏虎，春心谁惜久眠蚕。冥冥若有天人语，独向西窗仔细参。
生查子 新历六月夜祭	[当代] 汪洋	城抵急飙边，斜日依依下。堕叶满天街，银汉时飞灺。帘幕拨春晖，又接徒然夏。行者识星舆，舆过酴醾谢。
生查子	[当代] 汪洋	帆月破空来，刺夜投寒匕。夜外更无情，流光仍萤尾。坐久梦生苔，灯侧花如纸。窗隔寺中云，云接棺边寺。
生查子	[当代] 汪洋	烟奁徒锡存，小肆光将锁。帘幕渗春风，夜气涵腥朵。天穹如土封，楼阁排棺椁。疯妪倚楼扉，兀自划磷火。
友人张君以《米芾墨迹大观》相赠，感其情，厚其意，作五古一章以报之	[当代] 汪茂荣	大哉米襄阳，书执宋牛耳。特立抗前贤，纷纷任臧否。集字信多能，步趋公深耻。熔铸欧王褚，驱遣颜徐李。八面马追风，强弩射千里。昂藏出风尘，倔强终立己。藏器非其伦，狂狷圣所喜。恶札扫二王，快语良有以。俯视元明清，等自郐下矣。色相竞管城，希风愧承旨。遂使群儿愚，高山空仰止。蹉跎逮当今，伪体堆盈几。脱屣古真传，夺朱矜魏紫。天丧斯文欤？纷纷孰疆理！中夜虚室叹，区区徒忧杞。念我生不辰，未接前修轨。心焉向往之，发轫自米始。墨海藉梯航，欲摩魏晋垒。叵耐乏真藏，仿佛几行纸。终似镜中花，依稀难窥蕊。汲古无修绠，安能得真髓？呕血捶胸青，痴想吾欲死。何物五龙膏，针砭劳张子。惠我一卷书，霍然沉疴起。展轴烂生光，种种皆至美。盛名信不虚，人书相表里。篝灯澡性灵，写壁摹原委。费尽纸三千，墨翻一池水。顾惟鲁钝姿，成功讵可俟？书此长念君，游艺共乐只！
雨中登齐山	[当代] 汪茂荣	支筇直上翠微峰，雨脚未妨游兴浓。大好河山落谁手，萦青缭白入南宗。
重登天池峰望天柱峰	[当代] 汪茂荣	廿载前曾照影回，山灵无恙拂云开。又看一柱擎天立，八皖风雷孕此来。
九华山大愿文化园	[当代] 汪茂荣	百丈金刚不坏身，是谁位置冠风尘。弥天大愿终何补，人自无明国自秦。
秋浦河	[当代] 汪茂荣	溪流澄碧石嶙峋，一路山藏太古春。秀句吟来响千壑，不知何处觅诗人。
四月二十五日午后偕省诗词学会诸公由花亭湖乘船至牛镇参观诗教成果展览	[当代] 汪茂荣	倾怀且覆掌中杯，一舸犁波过午才。最远山疑谪仙住，至清水诧跳鱼来。风尘澒洞心初定，诗卷纵横眼忽开。逋景谁能追火急，夕阳在树晚钟催。
四川省诗学会成立大会召开，敬赋一律呈杨启宇先生	[当代] 汪茂荣	上流藻发自安便，峻极峨嵋翠扫天。迁蜀杜陵方入圣，出川李白本为仙。绝无大节惭前辈，定有高文起后贤。诗国又看新壁垒，搴旗待著祖生鞭。
仙龙湖即景	[当代] 汪茂荣	掠水轻舟惊鸟飞，远山红挂夕阳肥。晚风卷起鱼龙影，愁看伊人缓缓归。
刘梦芙先生《近百年名家旧体诗词及其流变研究》读后	[当代] 汪茂荣	百年直见海扬尘，曲学阿时妒道真。立说谁能崇国本，论诗彼可代家珍。沉沉漆室余孤咏，落落玄珠待博询。自是弥天疏凿手，一编卓荦案翻新。
第二届国诗大赛忝为评委凡两阅月蒇事顷赴潮州参加颁奖仪式先成一律却寄与会诸公	[当代] 汪茂荣	百年风雅寂无闻，余子纷纷讵策勋？乱世浮音悲郑卫，殊邦奇字愧扬云。寸毫力可扛千鼎，大纛健能张一军。于野同人看入彀，高歌殆不数横汾。
重上九华山	[当代] 汪茂荣	云里芙蓉九朵开，支筇又到上方来。法参鹿苑证空久，僧仰鸡林示灭才。鹫岭力难消浩劫，娑婆业易孕惊雷。诸天清梵度炎暑，第一难忘是此回。
《林纾年谱长编》读后	[当代] 汪茂荣	岿然一老障横流，礼乐犹能尊孔周。十谒悲情怜顾绛，百磨坚操重黔娄。文章力挽桐城局，译笔宏收海国秋。择善由来当固执，超超最鄙是闲鸥。
刘凤梧先生《蕉雨轩诗抄》读后	[当代] 汪茂荣	历劫精魂守此编，含今茹古妙谁诠。元音不落三唐后，逸品能加两晋前。悯乱泪看扪字湿，活人术待勒碑传。承家自有凤毛美，跨灶才真慰九泉。
《吴宓日记续编》读后	[当代] 汪茂荣	沧海横流计已疏，风标犹见溺冠余。井中函史光难掩，壁罅藏书秽易除。鬼蜮谈能追玉局，人情摹殆胜虞初。刳肝沥血斯何世，入骨哀深孽子如。
游颐园（颐园，潮州饶宗颐学术馆也）感兴	[当代] 汪茂荣	布衣气象重山林，百折园深向往心。挂眼壁诗纱尽笼，隔江祠宇月平临。九能才备可铭石，六学业精思铸金。托命真堪继寒柳，天风听鼓伯牙琴。
南海泛舟至讯洲岛次顾亭林《海上四首》韵 其二	[当代] 汪茂荣	戾气如磐兀自哀，了无片土可登台。识时待诏掇臀去，浩己巢由洗耳来。山岛蒸云擎日立，疍民踏浪网鱼回。砰訇鼓怒排天地，喝起乾坤赋海才。
南海泛舟至讯洲岛次顾亭林《海上四首》韵 其三	[当代] 汪茂荣	连云鸥鹭下平沙，玉斧挥曾属汉家。缬眼烽烟生海徼，惊心鼠雀讼天涯。纵横易诩仪秦策，寥落难寻博望槎。修德弭争非计晚，鲁戈看挽夕阳斜。
南海泛舟至讯洲岛次顾亭林《海上四首》韵 其四	[当代] 汪茂荣	黄图卅载困愁城，开放风潮表海生。成败多关刀笔吏，后先少系乐忧情。苞苴富可营三窟，廉耻寡真羞九京。鱼烂土崩谁管得，伤心不独为秦嬴。
让眉欲访冷夏园时近伏天园中几无花可赏以诗迎之二首 其二	[当代] 李梦唐	经年一病老维摩，堕尽天香在网罗。同向春风参偈子，小园花比佛门多。
让眉欲访冷夏园时近伏天园中几无花可赏以诗迎之二首 其一	[当代] 李梦唐	看花人至百花空，却喜棠林果正红。老柳曾闻风雅句，一枝一叶为君容。
冷夏园绝句三首 其三	[当代] 李梦唐	问君二载成何事，不在花前即佛前。身病无由思国病，卧听风雨下诸天。
冷夏园绝句三首 其二	[当代] 李梦唐	占得芳林抵远行，闲中识尽百花名。江山踏遍清愁老，冷夏园中过此生。
手术口占	[当代] 李梦唐	一亲刀俎类羊牛，五内膏肓任索求。昔日愁多肠欲断，而今肠断不知愁。
冷夏园绝句三首 其一	[当代] 李梦唐	药栏竹径覆行踪，花减春风月减容。小坐凉亭谁是伴，宁馨儿与赋闲翁。
读史绝句八章 其六	[当代] 李梦唐	土木功多不养廉，尚方更造五铢钱。诸臣俱有相如渴，不择贪泉与盗泉。
读史绝句八章 其八	[当代] 李梦唐	欲造中兴势已难，两朝纲纪为谁宽。登楼永忆范丞相，万古忧思说后先。
读史绝句八章 其七	[当代] 李梦唐	田兴不现过江身，便语严光是逆臣。光武心胸压洪武，治平先恕采薇人。
读史绝句八章 其三	[当代] 李梦唐	兵戈无力起佳人，报得君王尝胆心。事毕有家归不得，若耶溪浅五湖深。
读史绝句八章 其四	[当代] 李梦唐	驱遣八荒恩未行，汉家疆土赖秦争。论功纵使凌千载，一代劳人气不平。
读史绝句八章 其五	[当代] 李梦唐	六军之俑没蒿莱，海上楼船去不徊。汉武暮年能罪己，露盘金掌下高台。
读史绝句八章 其二	[当代] 李梦唐	萧曹绛灌佐君王，定计还须赖子房。谁信英雄如好女，直教天下属刘郎。
读史绝句八章 其一	[当代] 李梦唐	商略安如武略深，邯郸歌舞用黄金。可怜赚得秦天下，子是君王父是臣。
寄赠澳门胡善兵兄	[当代] 李梦唐	诗家风调赋南熏，谁得程门法乳芬。我亦蓬莱旧宾客，月明沧海始逢君。
题旧照	[当代] 李梦唐	衣冠山水老风尘，客里容颜岁岁新。千幅影留千个我，不知当下是何人。
除夜口占二首 其一	[当代] 李梦唐	都门换岁走归车，塞北江南各有家。旧符新桃应笑我，三年客里看烟花。
除夜口占二首 其二	[当代] 李梦唐	五十华年弹指过，故园树老已婆娑。寒霜不上书生鬓，岂是心冰积太多。
海外游记八首 其八 剑桥大学	[当代] 李梦唐	学府名高仰拜伦，依然金柳曳青裙。神州十万官商子，来看康桥五色云。
海外游记八首 其七 大英博物馆	[当代] 李梦唐	一馆横陈万国珍，屠刀释了更宣仁。青铜仕女黄金佛，记得强梁转世身。
海外游记八首 其六 爱丁堡皇家海军博物馆	[当代] 李梦唐	云帆永护石头墙，毛瑟三千统异邦。海上风来腥不改，一支风笛诉兴亡。
海外游记八首 其五 莎士比亚故居	[当代] 李梦唐	莎翁宅里花如锦，古髻茜裙人似花。观剧不须传译者，知音此际满中华。
海外游记八首 其四 班芙镇听讲梦露故事	[当代] 李梦唐	古堡湖山畅客怀，风流遗迹费疑猜。多情却羡弓河水，曾照佳人跣足来。
海外游记八首 其一 尼亚加拉瀑布	[当代] 李梦唐	鼙鼓三千斗战频，飞虹如剑雨如尘。浮生一刹惊心处，绝似洪荒太古人。
海外游记八首 其二 渥太华郊外友人别墅	[当代] 李梦唐	青林白屋紫花悬，门外舟横鸟不喧。一自故园春色淡，几人异国觅桃源。
海外游记八首 其三 洛基山印第安人保留地	[当代] 李梦唐	旧坟新舍短松间，白雪青山不记年。记得杀人三百万，任他今日说人权。
山居二首 其二	[当代] 李梦唐	野老声高似典兵，南音说古半山亭。百年人与千年树，坐得春风耐得刑。
红机	[当代] 李梦唐	万里安危一线牵，几回忧国语悲欢。微言亦达中南海，不是侍郎以上官。
山居二首 其一	[当代] 李梦唐	一部坛经一盏茶，夜深坐对百虫哗。流萤恍似天星落，飞过牛郎织女家。
游富春江住芦茨村	[当代] 李梦唐	严子竿头清浊水，黄公笔下淡浓山。芦茨村外花无数，开向春江第一湾。
昙花	[当代] 李梦唐	风怀郁郁守苍苔，不遇奇缘不肯开。为报美人多眷顾，一宵吐尽一生才。
上将与歌星死后哀荣有差或有为将军抱不平者遂赋（二首选一）	[当代] 李梦唐	民有鲜花党有旗，盖棺各自礼如仪。太平时节无多事，一将何须胜一姬。
与孟依依约赋戒台寺牡丹时方暮春花谢殆尽先成三章以寄 其三	[当代] 李梦唐	何事看花到佛前，春风有力破禅关。江郎词笔今萧瑟，尚可从君赋牡丹。
与孟依依约赋戒台寺牡丹时方暮春花谢殆尽先成三章以寄 其二	[当代] 李梦唐	梵音国色两宜人，一世相看几度春。但祈众芳心绪好，不耽富贵不忧贫。
与孟依依约赋戒台寺牡丹时方暮春花谢殆尽先成三章以寄 其一	[当代] 李梦唐	山中法雨洗繁华，何似当年帝子家。谁可从容如释子，口持戒律赏名花。
奉和持之兄见赠兼答依依	[当代] 李梦唐	兰若花开便赋诗，枯荣争似谢家池。海棠不待丁香至，已具空王指上姿。
重游法源寺	[当代] 李梦唐	钟鼓声销一岁空，焚香再拜海棠红。春来一笑无他事，不死又亲杨柳风。
除夜思亲兼答胡云飞兄	[当代] 李梦唐	美酒烟花贺四邻，举杯应道未归人。谁知此夜他乡客，犹自沉疴瞒老亲。
泉州大片榕林被毁有海鸥逐运木车飞鸣不已	[当代] 李梦唐	一朝佳木斩为薪，十万春花失故林。斤釜无情殊已甚，可怜飞鸟有遗音。
泉州避寒寄香港友人	[当代] 李梦唐	万里寻春到海涯，开元寺外访君家。行尽鲤城人不识，相迎只有刺桐花。
游陕口占	[当代] 李梦唐	一日驱车三百里，恍然廿四史中行。秦川遍是君王冢，只看昭陵与茂陵。
山洪	[当代] 李梦唐	荡谷隳村似陆沉，漫随风雨起狂音。平常一脉山溪水，何事横生到海心。
检旧照遂题 其二	[当代] 李梦唐	立调鹦鹉坐调筝，榭上凭栏看小青。更有行人贪看汝，他年识汝在银屏。
香山书院小住二日戏赠李子兄	[当代] 李梦唐	羡尔居家占一山，长安歌舞不相关。春眠竟日无人扰，子夜诗成唤月看。
检旧照遂题 其一	[当代] 李梦唐	斜倚危崖一笑存，漫天飞锦幻朝云。平生两到黄山顶，后伴中丞前伴君。
今世	[当代] 李梦唐	家国沧桑陌上尘，三生书剑与瑶琴。新诗写罢无由寄，今世公卿不解吟。
闻孔子学院已达百馀国	[当代] 李梦唐	弦歌一奏景稀奇，五色儿郎礼仲尼。故国欲行夫子道，乘槎先使化诸夷。
台北遇策反者	[当代] 李梦唐	故国东南轸翼分，眼中刘项尚横陈。远来一介伤春客，车马劳君逐后尘。
谒蓝毗尼佛祖诞生地	[当代] 李梦唐	浴佛池边一柱斜，菩提静覆断垣花。三千劫后灵何在，只佑苍生不佑家。
游梅花山偶遇汪精卫墓两首 其二	[当代] 李梦唐	作囚书诏两堪豪，此后生涯似续貂。假使当初燕市死，声名应是压荆高。
游梅花山偶遇汪精卫墓两首 其一	[当代] 李梦唐	孙陵在迩孝陵遐，闻道斯人驻一嗟。富士山边宜葬尔，移棺何忍近梅花。
吊邓丽君墓三首 其三	[当代] 李梦唐	洗尽风尘曲更新，偏安旧事等浮云。我来一默焚香祷，不吊英雄只吊君。
吊邓丽君墓三首 其二	[当代] 李梦唐	攻心战起用韩娥，万户争传子夜歌。绝似春莺来海上，一声光复旧山河。
吊邓丽君墓三首 其一	[当代] 李梦唐	筠园孤冢小沧桑，旧日声名敌国倡。海内今多歌舞地，花前犹唱夜来香。
咏史	[当代] 李梦唐	高阁垂裳调鼎时，可怜天下有微词。覆舟水是苍生泪，不到横流君不知。
赋得骨	[当代] 李梦唐	生时强项死随尘，谁识千年冢内人。莫笑书生能曲笔，须从曲笔见嶙峋。
满城中山靖王墓	[当代] 李梦唐	美穴佳陵信有之，西来岳色不堪持。黄泉犹爱黄金缕，世上应多卖履儿。
赠梅君	[当代] 李梦唐	梅萼生时酒未倾，低眉向盏看浮萍。满庭明月共谁语，听裂冰弦第一声。
赠贺兰雪	[当代] 李梦唐	尊前细写浣溪沙，谢氏风怀月半斜。别有奇情销不得，乌衣巷里唱胡笳。
三江行	[当代] 李映斌	凌云山上耸翠微，凌云山下三泻归。迢递岷水奔流至，气吞大渡并青衣。满川烟雨催吟兴，倚空久伫三江隈。一线中分清浊挹，碧波黄浪飞泷潗。茫茫水势何曾终，伏魔大佛空矗立。堪笑接踵劳劳子，攀援俯仰谁曾及。独瞰中流长汀砥，时见回漩出没里。波涛浑茫未可消，次第席卷向故垒。但见乌尤指顾间，离堆终教板荡止。胸襟一霎混沌开，造物嵚奇竟如此。我自懵懂安能知，赖有高朋多践履。高朋名亦唤三江，性敏体物攥纷庞。落笔尖新人不识，恢恢游刃势如芒。依江治水逾廿载，自称久作山水郎。我亦尘间山水客，对此壮游感莫名。青眼已注西蜀色，长句翻作三江行。
乙未人日诸友小聚约押人字，次日水兄以次高达夫寄杜原韵见示，附骥成句	[当代] 李映斌	诗家别趣在弄堂，酒旗招饮有仙乡。旧雨新朋何其快，奇闻欢谑净愁肠。尝知天心不可预，明日晴雨何足虑。满座鬓边飞雪时，银钩画梅怡然处。我住京华十馀春，长凭杯酒滤缁尘。归途莫问客醉醒，自号晋宋之间人。
姑苏绝句五首 其四	[当代] 李映斌	浓荫重檐只碍天，閒将吟绪绿成烟。深庭窄巷春归晚，微雨落花人并肩。
姑苏绝句五首 其五	[当代] 李映斌	送春扶醉过松庵，雨后朱黄尚可探。偕坐幽丛浑似梦，花光云影落幽潭。
姑苏绝句五首 其三	[当代] 李映斌	藤萝覆瓦碧氤氲，四壁刀工摹右军。千载唯留风故旧，些些绕指拂碑文。
姑苏绝句五首 其二	[当代] 李映斌	东园邀客共残春，一角亭阴隔煖尘。坐到人声归寂寂，竹寒波碧始为邻。
姑苏绝句五首 其一	[当代] 李映斌	名园重过意绵绵，春到蔷薇瘦可怜。十二年来如幻海，愧将霜鬓负莺边。
铁兄示东京樱花图因成是绝	[当代] 李映斌	轻于柳絮白于绵，岛国逢春客正怜。落瓣声中休问讯，一辞故土不知年。
德和园瓶庐书展二首 其二	[当代] 李映斌	颜公法乳米兼苏，翰墨场中世所模。独有江山真不济，治书治世竟殊途。
大雾沿江晨步	[当代] 李映斌	一线江山入眼青，雨丝风片覆娉婷。经年游历真耶幻，唤起诗魂散若星。
德和园瓶庐书展二首 其一	[当代] 李映斌	皇家春色煖平湖，挂壁生宣墨未枯。高处修身当易事，一门三绝冠群儒。
屈原祠	[当代] 李映斌	千秋事远止馀悲，高峡平湖佑圣祠。地下放翁休问讯，滩声恐不似当时。
过木樨地	[当代] 李映斌	登楼犹记月如盘，重到秋深桂子残。客屐十年从此绝，徒留一梦说邯郸。
瑞士钟表	[当代] 李映斌	契合诸方有妙心，玲珑世界发清吟。百年一日轮回过，那问人间已陆沉。
眉山华藏三五夜	[当代] 李映斌	水槛无尘月未酬，东坡故里过中秋。弟兄诗酒樽前并，不必清怀到子由。
明城墙遗址公园赏梅敷成三绝 其三	[当代] 李映斌	长于閒淡觅斯文，绛雪残城五色匀。尽处人声惊客梦，馀香幽渺散斜曛。
明城墙遗址公园赏梅敷成三绝 其一	[当代] 李映斌	琼枝幽瓣若星繁，小径无人容近看。只恐上林风渐暖，独邀冷蕊说清寒。
明城墙遗址公园赏梅敷成三绝 其二	[当代] 李映斌	高城斜日境犹殊，更有丹青妙手涂。一树缤纷才过眼，一坡清影辨还无。
李时珍纪念馆	[当代] 李映斌	一生鸿绩几间陈，才术式微谁复珍。太息满园奇气在，此君犹作老龙鳞。
琵琶亭	[当代] 李映斌	青衫著雨立江头，漠漠春阴冷似秋。太息长歌千载后，亭边一例是清愁。
献殿	[当代] 李映斌	檐牙高啄沐秋阴，残栋犹支千载沉。抚尽沧桑无一语，新凉细细上衣襟。
重谒八大山人纪念馆	[当代] 李映斌	冷雨寒烟罢酒杯，梅湖邀侣十年回。筑台迷径人相问，笔墨撑胸意不猜。应慰百年伤没落，还容一地发崔嵬。今朝挥洒同行客，斗室何曾供剪裁。
天成台海滩观日落	[当代] 李映斌	褪去喧嚣尘色微，云边椰绿斗霞绯。鬘天幻海红初坠，琼岛惊潮白欲飞。华发三千临泽照，仙槎一再与人违。杳冥久坐无神思，斑驳荧光点素衣。
绮梦楼煠酱面小宴分嵌江南雨	[当代] 李映斌	玉人献艺佐清谈，雨后园蔬味正甘。菜码参差清五内，诗怀古朴近周南。客逢江海逾千万，友共梅松许二三。应是持家诸法竞，先生不吝锡琅函。
钦飞兄旅京将返锡予招数友聚拈“桃李春风一杯”分韵并各嵌酒字	[当代] 李映斌	次第青葱桃李风，京腔吴语又相逢。赏春明日千山隔，解语今宵一酒中。花蔟梁溪山磊落，鸿过燕市影朦胧。窗前草木酬佳客，数瓣飞香入绮栊。
无题 其二	[当代] 李映斌	穆穆苍山染黛痕，陌头万紫灼重门。残春尚有花能护，锦字初成月渐昏。不忍岁华馀绮思，剩邀鸿影慰冰魂。依依别梦蓬莱近，怕遇薰风梦不存。
无题 其一	[当代] 李映斌	花气沾衣匝地闻，越溪图画奉殷勤。晓阴重叠愁千点，云鬓轻妆韵十分。欲泛烟波舟有恨，宁知蕉鹿梦如焚。春边消息同欢泣，楼外蔷薇已绝裙。
丙申江右上巳年会适十周年雅集奉和熊社	[当代] 李映斌	独抱骚心不可降，十年鸥影掠沧江。幽兰翠渚鱼吹浪，高阁朱华气溢窗。尚古歌吟遗劫烬，隔尘山水驻仙邦。弟兄远志酬何易，但有良宵潋滟缸。
三江兄来京小聚席间论及诗事时事皆无不惬遂约分韵得疏字	[当代] 李映斌	桑海何曾故旧疏，春风春雨又斯庐。流云野马纷过眼，健笔清谈总不虚。歌舞高门皆咄咄，昂藏世路自如如。舌尖多少新奇味，都付樽前醉后书。
杨家岭	[当代] 李映斌	群山万壑晓风清，星火昔年燎赤城。为使荒原成圣洁，长教闲辈仰峥嵘。劫灰猛志应休论，大义鲜旗尚在擎。怅望高天黄土寂，至今无语到苍生。
邀月亭	[当代] 李映斌	水在洪渊人在霄，云岩似魅望迢遥。江天不是尘间物，秋色铺成雨后潮。十载青葱如梦唤，一弯碧月与谁邀。忽闻亭上吹长笛，曲罢山川更寂寥。
杨光夫妇邀食农家饭依例赋舌尖嵌席上菜名	[当代] 李映斌	湖上人家垄上窗，杯盘兼味列纷庬。菊边肥蟹添萝卜，坛内陈醪佐绿豇。已饷园蔬知野趣，更投兰气驻仙邦。几曾太息风骚远，未识人间韶雅双。
乙未居庸年会与诸兄沐南宫温泉	[当代] 李映斌	剧饮高谈在帝乡，酒馀还共浴兰汤。扶头莫讶芙蓉枕，促膝先邀玛瑙床。青鸟云中递芳信，红羊劫里息平章。十年各有沧桑赋，独向今宵味暖凉。
阳澄湖半岛	[当代] 李映斌	西园悬榻飨湖鲜，过访何须趁雪翩。暂借蓬瀛三亩宅，来参诗乐九重天。枯荷残苇临秋水，翰墨新宣起篆烟。只恐幽居真劫外，纤毫挥罢不知年。
乡人闰重九北山登高遥领黄字	[当代] 李映斌	思如昏霭久迷茫，聊把传诗慰独觞。遥想霜风吹鬓白，绝怜木叶杂花黄。云中磊落三秋俊，日下萧疏群岭苍。更忍登临成孑影，喧喧燕市自跧藏。
暑日返里湖上师友相邀泛舟其乐何极约步韦端己泛鄱阳湖韵	[当代] 李映斌	一舸遥驱吟绪飞，烟迷水阔气霏微。赤炎暂自舷边逝，绿岛恍如尘外归。寂寂云天吞细浪，闲闲鸥鹭浴澄晖。五湖今已共游屐，应是鸱夷志不稀。
立秋日高凉夫妇招予送暑偕内欣然赴约	[当代] 李映斌	阁中良夜赐新秋，涤器佳人奉玉瓯。赤日初沉宜拾梦，素涛渐起共浇愁。江山瞩目仍风雨，事业关心剩鹭鸥。回首经年诗酒国，无端歌哭暂应休。
返京日偕内登匡庐是夜倦客夫妇于浔置酒为余送行，时王公品科、卢兄向闲伉俪、抱月及午阳诸兄在席。感其厚谊作长句为谢	[当代] 李映斌	重过家园兴未平，一天看尽雾云生。携将磊落高山意，来对嘤鸣胜友情。帘外光阴凭变灭，杯前丘壑自峥嵘。分襟更得几回首，灯火阑珊远故城。
西山烤羊邀句嵌霓虹	[当代] 李映斌	四野斜曛坠浅丛，青峰似魅散苍穹。晚烟故纳千家客，残暑凭消一盏风。酒底襟怀接今古，楼前桂影幻霓虹。欲归忽觉山河改，独有人声月色朦。
刘公岛	[当代] 李映斌	蓬瀛旧迹化寒潮，辽海风烟事亦遥。一代英魂犹可颂，百年馀痛实难消。从知家国多边患，早把兴亡托圣朝。壁垒河山频换世，仙居只合付渔樵。
正月既望湖南差归明日适逢四十贱降感慨何胜因有作	[当代] 李映斌	灯花触目意难回，佳夕凭消万里埃。未遇京门湮霰雪，独看湘月照玫瑰。十年相识多高士，一念终非不惑才。稍喜明朝拥四壁，吟风来助掌中杯。
聚武昌与诸同学登黄鹤楼，座中更有十七年不见者，归来赋此以记	[当代] 李映斌	高城迢递瞰如环，莽莽尘霾渐已删。风雨廿年来酒底，江山一片到眸间。楼头黄鹤分明杳，槛外烟波寂寞闲。倚罢斜阳兄弟在，登临不必问乡关。
去信阳郑州诸兄相邀沉醉数日赋此为别	[当代] 李映斌	酒边暂了公家事，良夜漫凭尘色招。障目烟云终得散，分襟情愫古难消。霓虹世界三年止，颠沛生涯百盏浇。此去愁城恐难破，剩将山水梦迢遥。
甲午人日一得兄邀坐，湖上吟丈毕至，后二日余去乡赋此为别	[当代] 李映斌	乡情拨触底频仍，仅此湖山未足凭。更有朋俦催热酒，来消块垒与坚冰。春边冷暖真无序，杯底沉酣屡不胜。此去湖间风雪定，苍山瘦削自崚嶒。
癸巳生辰翌日大雾去京道中	[当代] 李映斌	江山来去岁光侵，谁识辞家异客心。一线羁程常促促，九垓昏霭愈沉沉。应惭世路霜华鬓，已负萧斋绿绮琴。春近行行将不惑，更堪花雨湿青襟。
居庸社课咏李鸿章	[当代] 李映斌	卖国声名孰忍当，壮年行止亦疏狂。吟鞭指处吴钩暗，铁舰归时寰海茫。卅载周旋成梦魇，一生功过费平章。回眸青史犹能记，老泪孤臣对夕阳。
连康山客栈听雨约赋长句是夜结句先得	[当代] 李映斌	最宜天籁在山聆，来占幽居一角亭。檐下分茶香趁雨，池边论句夜添馨。生涯聊被嚣尘扰，事业真从散淡经。想像明朝忆今夕，应如隔世记难凭。
龙门石窟	[当代] 李映斌	长桥雄阙峙如关，伊水浮云游屐閒。何幸嵚奇千载地，尚遗斑駮几重山。寰中劫历真难数，尘外神工岂可删。信是平生壮游足，早镌桑海到眉间。
夜上华山	[当代] 李映斌	寂寂苍旻夜气横，望中幽渺隐峥嵘。岩开一隙峰如堕，人近诸天星可盟。山势不容矜足力，仙风已自荡心旌。回看险境无穷数，云水生涯已历经。
太平山庄夜话	[当代] 李映斌	松风剪剪过高卢，拥席烹茶良夜初。琪树难遮千岭月，清谈绝胜十年书。山居淡远身能寄，星渚披离仙弗如。话到宵深浑未觉，漫由清露湿衿裾。
初夏日幻庐金水二兄来信阳草成一首先呈	[当代] 李映斌	传书早慰久栖身，云外风华想像真。不信高情疏僻地，已闻胜侣过长津。东山屐远邀能至，北海樽清呼更亲。为有今朝连袂客，熏风来净九衢尘。
春日游曲江步少陵原韵 其一	[当代] 李映斌	夹岸花攒骀荡春，水光万顷更骄人。谐时莫问谁追古，抱渴聊凭酒润唇。久慕风骚寻胜迹，何堪圃苑失祥麟。逡巡遥忆长安道，江畔当年酩酊身。
春日游曲江步少陵原韵 其二	[当代] 李映斌	曼妙新姿旧羽衣，华章绣綵一时归。千秋水逝吟踪远，万里云高鸿影稀。绮梦犹存与谁续，纤歌如幻绕城飞。凭他道尽风流韵，奈有孤怀不愿违。
客中秋思 其二	[当代] 李映斌	合是今生作旅囚，亲朋事业两难酬。浮云长碍登楼眼，残酒还添隔夜愁。襟抱卅年堪自负，流光一瞬倩谁收。幽窗梦罢归来处，瑟瑟新凉酩酊秋。
晓梦于松台山麓妙果寺大殿观壁画千岩竞秀万壑争流香烟横亘独鹤昂霄见落款乃咏馨二字因成四句兼寄咏馨	[当代] 李达	耸壑昂霄僲骥图，松台归梦认模胡。前身画史今词客，独我犹藏记事珠。
暮春日读冰枝遗集	[当代] 李映斌	岁华一梦杳难寻，久抚瑶篇感不禁。沈迹应怜随化鹤，幽怀已遣向高岑。经年贫病清时泪，满纸悲欢畸士心。遥念西溪千顷绿，花飘万点正春深。
客中秋思 其一	[当代] 李映斌	满郊冷色袖边开，郁结随秋渐欲来。青眼难投新际遇，金风不散旧尘埃。千寻意气杯中物，几处江山劫后灰。寂寂深宵枯坐久，如潮幽绪未曾排。
偶诵大势至菩萨念佛圆通章适见梅花	[当代] 李达	刚知念佛三昧力，证见眼中枯木春。我忆不殊此花念，雪融来作染香人。
野凫	[当代] 李达	两岸晴光苦雨收，林塘对客鸟鸣幽。凫翁已没春波静，更向春波动处浮。
湖州值雪	[当代] 李达	萧条城郭似山横，时有风枝泻雪声。稍向北来逢此景，故园应暂缓南征。
湖州见梅花作	[当代] 李达	湖上飞云蔽洞庭，雪风红萼对冥冥。人无欲去将归意，花作孤妍百丑形。
咏馨与予未相识忽奉短信云相与论诗于梦中遥有此寄	[当代] 李达	入梦论文自成世，无缘识面又经春。他年相识须相问，此是依稀梦里身？
吴江	[当代] 李达	日落长波见罟师，梢梢芦叶往来时。西山浮出能安障，不碍湖天暝色迟。
己丑中秋云村河上作	[当代] 李达	偶坐河干动客情，素晖如昼水光明。鱼从纤指看成掌，时作菰蒲掉尾声。
高家墩池塘看鹅	[当代] 李达	宛颈高歌逐队归，白蘋风起縠纹微。朝来漱齿晚濯足，已换黄衣作雪衣。
薇室赠诗余不能和戏作一绝以博一粲	[当代] 李达	南居短李北张癫，笠泽中分意缺然。更觅何人传尺素，此间鱼贱不论钱。
积雨雉城即事三首 其三	[当代] 李达	读书招隐销愁句，诗佛茶仙垫角巾。遥对三吴浃旬雨，永怀大历九年春。
积雨雉城即事三首 其二	[当代] 李达	长舆成癖似太俗，夷甫不言尤失真。夷甫长舆皆不处，更须肮脏论钱神？
积雨雉城即事三首 其一	[当代] 李达	不闻有异但吴语，难与并居聊越吟。邻县溪山阳羡好，满船风月五湖深。
谢何承道送鳊鱼	[当代] 李达	垂纶露水骈睛泣，贯柳鳊鱼缩项来。烟火厨头汤作沫，江湖事往雪成堆。
欲雪	[当代] 李达	雨成飞霰泻林端，绕槛同云缩手看。雪后馀寒能几日，却将雪意作长寒。
张氏园晨兴二首 其二	[当代] 李达	南窗曙色透微茫，山鸟相呼一日忙。倦拥重衾慵未起，空留道气满藤床。
鹿颈亭观海绵作在仙居县	[当代] 李达	海门日暖鸟飞迟，鹿颈亭边雨霁时。万里顽云画阑外，唯馀一抹远山眉。
北山喜食松子近来卧疾缙云山中遥有此寄	[当代] 李达	饮酒班荆度岁年，今朝抱病药栏前。满林松子知何用？空向槐山访偓佺。
张氏园晨兴二首 其一	[当代] 李达	五柳门庭八桂香，层林尽染晓来霜。蒲瓜尖上朝暾出，便送峰阴向草堂。
寻张山人不遇三首 其一	[当代] 李达	野径经行鸟迹多，漫将井臼锁烟萝。生憎小犬还多事，迎吠声声茅竹坡。
寻张山人不遇三首 其三	[当代] 李达	天机嗜欲强分明，无补生前屡空瓶。已结匡庐白莲社，不妨范蠡养鱼经。
寻张山人不遇三首 其二	[当代] 李达	落日荒荒淡欲无，室皆虚白鹤皆臞。渊明乞食知何处，犹系松梢饮酒壶。
醉山家	[当代] 李达	翠巘云来停北窗，醉眠蝴蝶梦双双。笑他杯度还多事，已分生涯不过江。
太峰先生麻山桃花诗云一树桃花一美人今已化去登临之际慨然有作	[当代] 李达	万树东风烂漫春，当时方朔已星辰。百年身世君休问，认取桃花作故人。
野桂	[当代] 李达	步出西门外，团团桂树稠。林穷芗不断，吹入雉城秋。
谷中竹	[当代] 李达	茅茨俯幽谷，谷口生孤竹。一夜涨溪声，门前忽如束。
漫兴	[当代] 李达	牛山多白云，龟山多月色。更深月渐移，远向云中匿。
晚晴山中即事	[当代] 李达	野殿半晴云，参差霁色分。枫林残雨在，犹耐夕阳薰。
春夜与陈曙共饮西门外继登郭公山归途雷雨大作四首 其四	[当代] 李达	霏霏江气重，漠漠山云聚。春雨半腰桥，馀酲尚如许！
春夜与陈曙共饮西门外继登郭公山归途雷雨大作四首 其三	[当代] 李达	惆怅倚阑干，东游兴甚阻。轮囷员峤云，只欠一枝橹。
春夜与陈曙共饮西门外继登郭公山归途雷雨大作四首 其二	[当代] 李达	断壁挂枯枝，归潮卷残雪。年年富览亭，不厌沧江月。
春夜与陈曙共饮西门外继登郭公山归途雷雨大作四首 其一	[当代] 李达	交契谁堪托？怜君有丘壑。钱糜卖酒垆，人在临江阁。
书斋即事	[当代] 李达	竟日高斋坐，閒閒意若何？夕阳连石壁，投影鸽群过。
甲午仲冬陈丈成昌招饮南塘有作	[当代] 李达	南塘冬日似青春，榕叶杨枝满水滨。画舫鸣琴嫌俗耳，朱楼被酒爱仙人。不招鸥鹭谁为友，已涨汀洲共托身。莫把鱼竿还远去，眼中沙岸可垂纶。
于景山护国寺诵观世音菩萨普门品为叔父病中祈福	[当代] 李达	宝坊秋半雨冥冥，沾湿烟中桂树青。金粟渐舒花气冷，玉珠无定草头零。死生能主坚求寿，疾病仍瞒暗诵经。惟有老姑相对泣，细言琐语若为听。
咏馨岁暮见怀且屡以多作诗为劝戏荅三首 其一	[当代] 李达	为君试说南山陲，斸苔移石归迟迟。风日雨露敢轻忽，鱼虫草木须扶持。自安庸福天不妒，为耽佳句心已疲。比年自号无能子，莫向人前哦此诗。
咏馨岁暮见怀且屡以多作诗为劝戏荅三首 其二	[当代] 李达	松与菖蒲次第栽，屋小却拄乾坤开。汲泉早计水仙舞，移竹要防山鬼来。冷淡生涯推不去，周旋俗客闻应回。惟君丘壑意颇切，更待浊醪倾一杯。
荅咏馨梦中赠别之作适予将移居雪山山脚	[当代] 李达	检校林庐数往还，冈峦稍喜好跻攀。高安梁栋怜归燕，多置轩窗不背山。地僻移居宜倔强，物微感遇未痴顽。作诗梦里询吾意，何处幽栖即此间。
癸巳季秋寄飞鹏兄郑州兼呈成昌老	[当代] 李达	温去郑州千里馀，此生奔走老柴车。空园坐定独无客，四海归来能顾予。富贵如今心渐死，山林回首愿成虚。何当唤取成昌老，共渡黄河脍鲤鱼。
龙湾潭观瀑二首 其二	[当代] 李达	珠帘个个等閒看，富贵山中不作难。碧玉鸣溪微捲沫，银河挂壁忽增寒。三来不爱眼前绿，七漈终逢雨后宽。石碇石桥皆渡罢，依然飞雪绕栏干。
龙湾潭观瀑二首 其一	[当代] 李达	下界徐行傍涧隈，忽闻天外转晴雷。冲开石罅铺霜去，遇有山风撒霰来。松未增阴却添冷，蝉多饱腹亦鸣哀。此中能逭一时暑，酣饮何须荐绿醅。
登岩坦门口山余必芹周永平商于主翁僦屋一区缮治破败以为游赏之所云	[当代] 李达	来寻门口山前路，还与村翁拟议频。丘壑借来缘底事，屋庐修罢可留人。永平写画经营便，阿豹哦诗狡狯伸。收拾云烟作供养，相期不啻百年身。
潘丈宣平招游永嘉百丈瀑	[当代] 李达	十年踪迹不堪论，重见翠屏山下村。烟出洞天春瀑细，珠归水府老蛟尊。野亭须对即时酒，佛屋曾为谁氏园？著个茅斋终未得，每逢清夜欲销魂。
雨晴出游景山闻布谷声	[当代] 李达	世界琉璃净一毫，暖风晴日俯江郊。红云远近收枫叶，绿雪高低放竹梢。岂有薄田烦布谷，空寻隙地拟诛茅。谁知半世烟霞癖，输与鸣禽此定巢。
元旦后三日游护国寺遇雨	[当代] 李达	湿云开合傍香台，宝铎声兼梵响回。树早经霜无叶落，人缘避雨觅亭来。此山行熟虽微乐，每岁逢阑又极哀。明日物华撩我处，秖应岐路更风埃。
倦翮回乡招游陶山白云岭	[当代] 李达	词客哀时辍苦吟，仙翁重此扫荒林。水冲溪石峥嵘小，人弄岭云怡悦深。白首不甘为客处，青春又及结庐心。他年许我通来往，却恐山居要万金。
出頔塘作	[当代] 李达	塘开水镜夹秋深，夐绝荒寒我得寻。菡萏自枯无净土，茭芦相倚有烦襟。哦诗已厌惊人句，阅世空馀等死心。又换新霜对蓬发，始甘闾里任浮沈。
杭州初晤天水薇室与之论诗不以为谬别后作诗见寄并索和次韵奉答	[当代] 李达	传舍联床惬客心，晓行湖上蜕埃尘。不嫌丑石倦堪倚，来助好诗惊有神。我岂偶然拈意趣，君犹于此契天人。更寻茅屋东柯谷，为学将忘甲子新。
题莹姨移居上塘屋后正对大坟	[当代] 李达	吾姨闾巷厌嚣尘，山脚安园托此身。已卜比邻新旧鬼，可堪再拜往来人。才看儿女完婚嫁，便与江山作主宾。莫笑灶头成老妪，题诗定与乐天亲。
与莼客虎公乐堂冒雨游三清山明日访瓢泉于期思	[当代] 李达	化鹤归来俯紫氛，所寰仙圣旧纷纷。山将献状时过雨，月作中秋巧障云。得失此心轻万壑，东南吾党重三君。孰知舌本随年彊，应乞瓢泉一勺分。
翰卿业卜于诸暨予便道访之作诗为戏	[当代] 李达	浣江寒绕暨阳城，不见西施见翰卿。钟鼎故人居广厦，龟蓍小肆付微生。蜀庄久敛沈冥迹，周史犹传授受名。莫把魋颜供谑浪，烦君端策指前程。
示砺儿	[当代] 李达	庭闱已愧鬓边丝，况复吾儿隔父慈。老蚌每看明月出，故巢转忆凤雏痴。频催玩具今都办，未治归装汝岂知。岁晚车尘仍扑面，鹪鹩何处觅新枝。
寓居	[当代] 李达	我来寓居上巳日，秋深杞菊出邻家。薰城岩桂饱香饭，倒影木蕖看水花。偶然事业成待兔，从此生涯不画蛇。禅床又设旧毡褥，终载湖船把钓车。
游青柯亭作	[当代] 李达	名园此日复如何？异史魂来月夜过。士已无奇聊载鬼，亭犹绝胜见横柯。金银气散天香落，水镜光涵晚兴多。应向滩头放舟去，搜神读罢扣舷歌。
饮茶	[当代] 李达	烹茶拟注竟陵书，午枕魔高一丈馀。破睡不嫌鱼眼白，独醒久与蟹螯疏。湖滨颇羡持竿手，海上真成逐臭夫。却忆纤纤捧茗盌，乡民唤作列仙儒。
僦居长兴城南作	[当代] 李达	舅氏将甥住雉城，今年薄饭午能羹。家悬千里鹂三请，迹近五湖牛一鸣。市隐笛音堪养性，地仙药价恐知名。鸱夷为有奇赢术，始得烟波寄此生。
杭州重晤奚子夏	[当代] 李达	天台初识即言归，捧袂钱唐荻雪飞。此地湖山空饱看，几年怀抱各相违。久求珠履无黄歇，欲问莼羹有陆机。耒耜遗经重读罢，松江一舸趁寒衣。
山中偶书	[当代] 李达	性僻真成世见遗，此身泉壑寄支离。曾无禅悦生枯坐，暂借心斋断苦思。石壁争高沈日急，野禽贪斗返巢迟。暮寒相逐知何意，归去荷衣欲换时。
陪乐堂游楠溪醉后戏题	[当代] 李达	楠溪锦石大于钱，应笑私贫漫怨天。酒满宁惭孔北海，诗清渐近谢临川。胜情遗世能如此，妙理传杯自沔然。更唤渔师刺船去，太平岩顶访臞仙。
雨游君子峰慈霞观	[当代] 李达	炎蒸已隔阆风巅，高阁清寒不买钱。林霭横山频泄壑，雨云受日暂烧天。偶存避世涓彭念，犹被营生釜甑牵。下视沧波流万里，东游空对蜃江船。
文王二生见过因赠此作	[当代] 李达	不尽劬劳举国同，盘蔬盂饭托冥鸿。居然问字二妙迹，来访锄经一亩宫。待客方知鲁悬罄，温书似觅楚遗弓。论文愧我无奇法，隔屋须呼汲古翁。
康园岁暮	[当代] 李达	几日西风续续吹，昼眠无事梦回迟。强开倦眼宜浇荈，久闭孤怀称苦辞。寒牖山来供雪意，空园叶落斫霜枝。于今节换无多感，祇是床前戏衮师。
手钞后山诗毕因题卷末用蒹葭楼韵	[当代] 李达	苦心虽上少陵坛，细字残檠意万端。庸蜀空悲顾麀急，简书不畏放麑难。闭门当日终无补，容膝从来觉易安。漫写遗文谁会得，邻鸡接响晓风寒。
杭州题赠佐文	[当代] 李达	不是西湖爱锦鳞，旧游踪迹觉情亲。春仍无力扫残雪，石似有言留远人。尚阙齑盐宁免俗，终陪语笑与为邻。宜坚此约凭谁證？共指官梅照眼新。
酬谢氏送鞋与小儿阿砺	[当代] 李达	尔家姨父似桃椎，织屦犹能缩地飞。自愧贫居邻野老，谁知厚馈及郊扉。巢危探鹊防寒露，客至应门称彩衣。堪笑蓬头与疏齿，青山采药共忘机。
梅园	[当代] 李达	梅园水净锦鳞生，只欠篱边疏影横。蝉蜕久闻遗世意，鹭飞犹见羡鱼情。须将卜筑留他日，莫遣湖山阻客程。应笑听经杜陵老，妻孥待米在江城。
茗山晚眺	[当代] 李达	天庭迥立白云中，海县江村秋色浓。水抱残阳奔象浦，风摇落木吼狮峰。缘坡紫竹空高节，绕舍黄花只瘦容。欲办归田三亩宅，山灵莫笑是周颙。
人日作	[当代] 李达	江城雾树远相连，半是龟蛇隔岸烟。渐减寒衣回暖后，独逢人日落梅前。沧洲结社留吟稿，红袖凭楼费酒钱。彩笔还时歌扇歇，旧游唯向梦中传。
过麻山寺	[当代] 李达	逐人山月暮云端，乔木村墟萤火寒。野寺心香桂丛发，步檐天乐鸟声阑。藜床卧病何须药？蓬鬓随风莫正冠。已过斋时仍乞饭，摘蔬蒸栗尽清欢。
浩然楼怀人	[当代] 李达	载酒长歌选胜游，题襟独上浩然楼。龟山北断分孤屿，蜃水西来抱十洲。白露横江空发兴，青丝满鬓也悲秋。清风明月无穷夜，处处登高不自由。
过余立先生芦黄居止	[当代] 李达	楠溪岸上故人庄，五月松筠满草堂。象鼻山深云偃蹇，龙鳞树老日沧凉。不归书剑淹三晋，独客乾坤已十霜。谁谓皇天无老眼？杖藜垂白入芦黄。
即目二首 其二	[当代] 李达	家鸽动成群，盘空复入云。霜毛肯为伍，霄汉偶相闻。又看斜飞去，遥怜只影分。岁寒天地闭，何处更逢君？
即目二首 其一	[当代] 李达	岁晚山犹绿，飞来碧继翁。翁应爱葱茜，我自有灵通。戢翼聊投木，翻身即没空。谁能问此意，不住去匆匆。
妻为儿买龟种于瓦盆今携至护国寺放生戏题一首	[当代] 李达	兰若放尔去，瓦盆曾久留。归池仍缩壳，顾我肯回头？莲净巢堪寄，饭香僧为投。小男犹不舍，欲捉更无由。
闻祖母病革率成二首 其二	[当代] 李达	老健思畴昔，能担井水清。石欹山径险，足踠瓦瓶倾。劳力成今日，惊尘已此生。团蒲犹不稳，况乃下床行。
示疾	[当代] 李达	客床何所有，四壁绝虫吟。远梦回灯暗，丛篁折雨深。戒寒如换世，示疾见初心。三尺无弦木，寥寥发至音。
感秋	[当代] 李达	海内踪无定，林间暮已寒。蛛丝枯叶卷，蚁垤碧苔乾。取舍看心寂，遭逢逐境安。萧寥秋色里，谁絮客衣单？
甲戌二月重过一首	[当代] 吴灏	二月鹅黄柳趁风，断桥残雪一枝红。我来何必多春感，世梦纷纷往日同。
题画魏紫	[当代] 吴灏	长生秋尽夜迢迢，南内宫槐叶欲凋。那禁再作沈香梦，夜雨闻铃蜀道遥。
癸酉初秋醉后书怀	[当代] 吴灏	冷閒吟醉已风流，何必美人在上头。炎暑一场风雨恶，无愁无怨一天秋。
癸酉十二月初九日清游罗浮天寒而弗见梅花第一次来游与荆妻时未结缡前后忽忽四十年逝水流光能不慨然	[当代] 吴灏	冬老霜柯叶未凋，飞云云影北风飙。三上罗浮如梦寐，幸留玉女尚妖娆。
己巳七月廿四日偕三儿阿泰薄游匡庐三首 其三	[当代] 吴灏	虎溪匆匆未及游，干载栗里已成丘。避世陶潜独爱菊，山南閒于一天秋。
己巳七月廿四日偕三儿阿泰薄游匡庐三首 其一	[当代] 吴灏	日映香炉生秋风，飞泉直下落涧中。泠泠细草岩中碧，偶作楚狂拜李公。
己巳七月廿四日偕三儿阿泰薄游匡庐三首 其二	[当代] 吴灏	五老峰前晓烟新，乱松野竹压山云。飘然直上三千尺，绝顶閒行看夕曛。
丁卯秋夜百驾老人见寄新句奉和 其二	[当代] 吴灏	尘土半生何妨我，鸳鸯债了学参禅。身閒自笑年半百，凉夜青灯作诗篇。
丁卯秋夜百驾老人见寄新句奉和 其一	[当代] 吴灏	容膝斋居市井边，竹新幸得荫清圆。秋中月魄开团扇，窗雨潇潇欹枕眠。
庐山秋晨	[当代] 吴灏	夙起看山山如雾，凉风蜩唱与客亲。横看成岭侧峰起，休憩山亭寂莫人。
罗浮再游三首 其一	[当代] 吴灏	烟锁飞云快我心，天池水冷得清音。稚川不见冲虚寂，洗药池头满绿阴。
罗浮再游三首 其二	[当代] 吴灏	玉女身边小石楼，云中相伴已千秋。黄龙洞口歌舞石，虚梦刘王计未酬。
罗浮再游三首 其三	[当代] 吴灏	再到罗浮梅尽开，九龙潭水日皑皑。十年清梦终能到，香冷苍苔瓣作堆。
甲子十月登罗浮暮于麻姑峰远望老人玉女虾蟆诸峰	[当代] 吴灏	秋尽罗浮蝶退翎，飞云烟锁入濛溟。玉女娟娟清似玉，老人无恙伴娉婷。
春暮得秀英自迈亚密书	[当代] 吴灏	镜里春风梦里花，闭门弄笔度年华。寻常春事年年过，客岁柳条已著芽。
白菊	[当代] 吴灏	不应折取付娃儿，此是寒香霜后姿。雁过灯昏花似雪，好留老衲作新诗。
题临石涛山水	[当代] 吴灏	恣肆清湘弄笔头，澜翻墨沈山川收。无赖不才真痴绝，效颦快意又中秋。
春夜答墨斋	[当代] 吴灏	索句闭门花寂寞，倾杯疏雨夜情多。春寒入骨春如雾，枯淡中年倏已过。
玄武秋深湖边漫步和止庐岳丈韵	[当代] 吴灏	玄武城头叫暮鸦，茫茫烟柳任风斜。可怜历代争雄地，剩有西风几个蛙。
白下记游 其一	[当代] 吴灏	江南十月已深寒，林木山川尽眼看。白下龙盘犹往昔，清凉台榭认应难。
白下记游 其二	[当代] 吴灏	寂寥玄武鸦宿柳，霜老莫愁树凝丹。放眼天边江自去，低徊无语一凭栏。
悼亡三首 其三	[当代] 吴灏	青灯影壁自悲酸，退墨诗题染旧纨。此后中秋无好月，画楼空照冷孤鸾。
悼亡三首 其二	[当代] 吴灏	飞花往事只堪哀，草草芳华付绿苔。长恨此身偏作孽，一灯残梦拜如来。
悼亡三首 其一	[当代] 吴灏	梦散高唐夜寂寥，秋灯细雨听长宵。空明水殿泠泠月，惆怅香魂去未遥。
无题 其二	[当代] 吴灏	紫荆红醉向晚开，消尽残红春日回。记得那人春衫窄，拈花微笑上楼来。
无题 其一	[当代] 吴灏	去日几曾知是梦，上楼新月太朦胧。凤子已随春去远，南园又绿点轻红。
冬夜孤眠	[当代] 吴灏	夜里茫茫细雨回，枕边犹似走春雷。思量却是荒唐梦，几日思量自在来。
题画芭蕉	[当代] 吴灏	飕飕芭蕉著雨声，枝枝叶叶若为情。一春惆怅孤衾冷，欹枕灯昏梦不成。
次陈寂丈韵三首 其三	[当代] 吴灏	绿换娇红可奈何，青灯影下扑飞蛾。晚凉酒散人归后，梅子黄时雨更多。
次陈寂丈韵三首 其一	[当代] 吴灏	花开花落好随之，春去春来两鬓丝。耳热酒酣惟消睡，溪阴閒鹭入梦时。
次陈寂丈韵三首 其二	[当代] 吴灏	阶前茉莉叶离披，雨浥香馨展翠枝。月上夜烟花影乱，人人延伫几多时。
客来	[当代] 吴灏	嘉树团阴早夏清，窗前兰草卷风轻。客来相访期中饭，下酒溪鱼粥作羹。
对菊	[当代] 吴灏	粲粲黄花意态浓，一年季候到秋风。幽坐晚凉无个事，芰荷开尽叶重重。
晚灯梦内人画荷	[当代] 吴灏	春风吹雨落宵晨，梦断阳台月似银。彷佛若耶溪上路，细腰铅泪认前身。
晚晴	[当代] 吴灏	晚晴归鸟急成群，遣昼帘纤雨不闻。悄坐求欢惟对酒，任真推分亦云忻。
秋来	[当代] 吴灏	月隐星沈欲晓天，梦回愁绪尚依然。春来还觉秋来好，茉莉蔷薇置枕边。
题鱼虾图	[当代] 吴灏	狼藉纵横墨似猪，萧然斜日画虾鱼。天凉无赖红日暮，煮饭入厨吃冬蔬。
仿髡残画意	[当代] 吴灏	牛首山中一老僧，千岩万壑笔中胜。乱头粗服宗黄鹤，退笔苍茫一晕灯。
题画荷	[当代] 吴灏	若耶溪水自悠悠，去后夷光已几秋。遮莫今年花更少，秋光犹可载扁舟。
题芭蕉小竹图	[当代] 吴灏	池塘悄寂春芳歇，姹紫嫣红睡不醒。惟爱芭蕉与小竹，经冬历夏总青青。
题画牡丹	[当代] 吴灏	拈出天香入画图，秾芳红艳玉肌肤。杨家姊妹春游罢，月照栏干醉未苏。
秋中怀内	[当代] 吴灏	往事如烟一梦过，清风凉夜意如何。深情旧爱空怀省，住久蓬山可忆哥。
题画山水	[当代] 吴灏	溪清水静绿云居，雨气时来景亦奇。高人但得琴书乐，扰攘尘棼不上眉。
飞霞小游看新秋红叶一首	[当代] 吴灏	霜叶斑斓趁晓风，飞霞黛色有无中。数声禽鸟秋山寂，涧底峰前几树红。
壬戌十月秋残小楼独坐夜色渐深戏弄小笔写大涤草堂图并成两绝 其二	[当代] 吴灏	国破家亡苦瓜僧，山林独往趋小乘。扬州梦醒诗画在，鬓发鬅鬙墨懵腾。
题徐青藤画	[当代] 吴灏	坎坷清狂一老夫，澜翻墨沈意模糊。文章自有千秋业，无奈寒窗竹影孤。
题画鱼	[当代] 吴灏	一任浮沈乐自如，清凉国里意舒徐。偶然发我濠梁兴，此是庄周不是鱼。
题画芭蕉蔷薇图 其二	[当代] 吴灏	绿蜡迎昀叶上油，清宵无那梦春游。灯花纵比去年好，难解春来一段愁。
题画芭蕉蔷薇图 其一	[当代] 吴灏	蔷薇过午红香褪，绿蜡垂阴夏梦长。骤雨晚凉消溽暑，半池水墨写馀香。
题画荷	[当代] 吴灏	秋暑蒲扇摇不断，新荷出水露珠乾。晚凉吹梦潇湘去，月照微波素影寒。
山游	[当代] 吴灏	满眼青溪无尽山，悄无人处水潺潺。我来寂寞江边住，但见舟人日往还。
自题山水	[当代] 吴灏	春暮晓烟围远山，山人自得自心閒。世纷不入画图里，可入山人诗句间。
游白下访清凉山半千旧居	[当代] 吴灏	半亩山居笔耕勤，江南风日早斜曛。多愁多墨龚柴丈，三百年来独见君。
题画水仙	[当代] 吴灏	孤吟未就且衔杯，灯灭花明月半开。昨夜东风春帐里，朦胧轻梦似伊来。
读子建兄虫鱼印偶成	[当代] 吴灏	徽浙诸贤既往名，缶萍铁笔恣纵横。大雅永嘉人已老，榕城接治古今情。
丙寅元日答佟翁	[当代] 吴灏	冬去春来事已陈，世情谁复见天真。最怜濠镜佟诗老，尚忆城南一老身。
秦淮忆旧 其二	[当代] 吴灏	冬日得过长干桥，枝下当年坐听箫。三百年来吾又到，可怜风月不能邀。
燕京春晚晓起看牡丹	[当代] 吴灏	薄晚吹绵柳暗枝，一宵凉雨送春诗。晓看狼藉芳菲尽，红白缤纷作地衣。
秦淮忆旧 其一	[当代] 吴灏	秦淮风月梦曾游，今日来游已尽秋。孤柳瘦条轻拂水，石头城老水悠悠。
夏夜	[当代] 吴灏	梦魂惊断江中笛，月过南窗夜已深。细听夏虫齐鼓舌，多情伴我绕床吟。
题画苍鹭图	[当代] 吴灏	一天霜露已秋残，转眼莺花尽岁阑。岂有鲲鹏万里志，水边芦下自心安。
庚午元日题画	[当代] 吴灏	转瞬冬寒春又临，花开花落满衣襟。閒窗晴日心情好，把笔怀开写旧林。
题画为虾	[当代] 吴灏	狼藉苍苍似墨猪，萧斋斜日画虾鱼。无能我辈惟此业，何似相如作子虚。
咏四僧 其四 朱耷	[当代] 吴灏	寤歌堂上寤时歌，揎袖含毫画甚么。笑亦不成哭不是，忆来残梦写山坡。
题画雏鸭	[当代] 吴灏	工馀之暇即挥毫，笔简形真已有毛。又是春来不几日，清溪竹下啑绯桃。
咏四僧 其三 石涛	[当代] 吴灏	大本堂中老画师，澜翻墨沈笔支离。非家非室惭夙向，花甲年过胜有诗。
题姚北全画鱼	[当代] 吴灏	北兄诗画有性情，笔下鱼生水亦清。岂非不及时流辈，不会吹牛不出名。
咏四僧 其二 石溪	[当代] 吴灏	牛首山中庵里灯，枯禅趺坐发鬅鬙。可怜一片江南景，乱云衰草一泓澄。
咏四僧 其一 渐江	[当代] 吴灏	写出黄山气脉坚，林峦清爽九秋天。画山留骨松青瘦，坐得蒲团静养年。
咏元四家 其四 王蒙	[当代] 吴灏	乱头粗服位置宜，松阴溪静境清奇。山斋茶罢堪眠处，云气穿林欲雨时。
咏元四家 其三 吴镇	[当代] 吴灏	雁鹜为盟酒同倾，芦黄沙白照艇明。无限秋光天自远，蓬窗茅舍足平生。
咏元四家 其一 黄公望	[当代] 吴灏	家无担石一寒儒，醉笑桐庐逐野凫。但有丹青传妙笔，乱篁泉石日相呼。
咏元四家 其二 倪瓒	[当代] 吴灏	泛宅浮家避蒙军，尘棼世乱不忍闻。孤亭修竹画图在，寂莫江寒日已曛。
春日二首 其一	[当代] 吴灏	春风吹屋梦春云，细雨潇疏遣昼闻。醉醒酒消人悄悄，桃花影落乱纷纷。
春日即事	[当代] 吴灏	春深邻树屋边齐，闭户閒居日又西。世乱纷纷何日是，昨宵檐卧雨风凄。
风风雨雨残春三月极是闷人闭户楼居不觉旬日香岛友人示饯春诗戏和一首并成风雨图	[当代] 吴灏	风风雨雨送芳菲，濛濛溪渚柳絮飞。春愁撩乱思一饮，门外酴醾绿已绯。
寒梅图	[当代] 吴灏	岁寒寂寞群芳损，日日北风吹小院。喜见老梅又著花，敲窗冻雨春还远。
题春雪桃花图	[当代] 吴金水	芳菲才半吐，一夜覆皑皑。崔护惊新貌，林逋误早梅。尝闻天象异，为兆世情来。凶吉何关我，披图但佐杯。
敬亭山	[当代] 吴金水	城郭烟岚外，澄江夕照间。缤纷霞散绮，寥落鸟归山。胜迹寻能见，孤云去不还。徜徉敬亭路，花事正阑珊。
夜宿苍岭苗寨四首用虞廷兄韵 其四	[当代] 吴金水	寂寂古山乡，溪声入屋凉。树颠鸡破梦，岭外日初光。檐雀啄包谷，耕牛过院墙。炊烟轻袅处，早饭已飘香。
夜宿苍岭苗寨四首用虞廷兄韵 其三	[当代] 吴金水	曲巷寻幽赏，欢声隔院来。引吭云蔽月，起舞袜生埃。古曲凭挥洒，新词任剪裁。先民多逸事，即此见琼瑰。
夜宿苍岭苗寨四首用虞廷兄韵 其二	[当代] 吴金水	街门乘月叩，却遇葛天民。见客言虽讷，倾瓶酒自醇。灶头鲜腊味，锅底野松薪。围坐火铺上，融融暖意真。
夜宿苍岭苗寨四首用虞廷兄韵 其一	[当代] 吴金水	万瓦参差碧，山居落照中。相携穿石磴，遥见走苗翁。包谷当檐缀，桃花铺巷红。开轩閒话久，不觉月朦胧。
留别酉阳诗友	[当代] 吴金水	今日是何日，风回酉水滨。云浮千里梦，花绽满城春。把酒情方洽，论诗意更亲。匆匆还惜别，暮霭正氲氤。
路上得清溪传诗相迓步韵奉谢	[当代] 吴金水	晓雾随车起，吹嘘若有龙。蒙君传雁字，动我胜醇醲。秋水故人眼，闲云远客胸。相逢再回首，应过万千峰。
楚啸	[当代] 吴金水	赫赫威名在，闻风百兽驱。从来云梦泽，声势在于菟。湖水千秋竭，山林万壑诛。斑斓何处觅，零乱不成图。
过石径山雷音洞	[当代] 吴金水	石径曲参差，行行向翠微。高天浮塔影，老树隔岩扉。万片奇瑰在，千年幻劫非。徜徉今古际，幽梦欲何归。
壬辰七夕后一日雨如自唐山来京与社友小聚分天阶夜色凉如水为韵予得凉字	[当代] 吴金水	不待霜风起，先来序雁行。吾侪倾意气，岂止在辞章。世事凭千劫，烟霞且一觞。殷勤醒浅醉，高阁有新凉。
房山大雨怀信兄有诗相问步韵以谢	[当代] 吴金水	何事苍天漏，银河落碧空。人车多没底，泥石竟流东。念我家山险，劳君雁字通。殷勤将短句，遥寄谢诗翁。
马湖泛舟分韵得烟字	[当代] 吴金水	莽莽众山巅，波涵万顷烟。岭云才泼墨，湖色已洇天。鸟没梦边影，树欹尘外年。斯游岂能再，胜侣木兰船。
梁山泊小聚义分韵得山	[当代] 吴金水	聚义行天道，传闻于此山。风云留梦寐，道路试登攀。日照新修寨，尘埋旧泊湾。弓刀多寂寞，世事几曾闲。
黑鱼河	[当代] 吴金水	何处觅清源，遥闻瀑布喧。啁啾多野鸟，嬉戏有山猿。涧水玻璃漾，风萍翡翠翻。烹鱼呼过客，翁媪出松轩。
山谷精舍留题	[当代] 吴金水	为觅幽人迹，沿溪踏石根。花林笼寺影，涧水洗诗痕。春尽风犹冷，云深日半昏。高轩题数字，不必绀纱存。
秀山涌金寺茗坐	[当代] 吴金水	殿阁出葱茏，悠然坐碧空。人家鳞错落，海色雾迷蒙。寺冷千秋瓦，杉吟百尺风。茶烟袅诗思，飘入白云中。
天柱山绝顶作	[当代] 吴金水	尝闻共工虐，故抱杞人忧。莽荡知何世，嵚崎招此游。孤峰危柱日，大壑迥藏秋。久厌绝维地，层巅惜暂留。
有感	[当代] 吴金水	外岛由人掠，未闻曾一争。不知堂庙上，尽日作何营。惨澹鲛人泪，唏嘘海客情。鲲鹏休变化，不复有南溟。
岷江源	[当代] 吴金水	西蜀三千里，江流此滥觞。雪山融滴溜，草泽没牛羊。太古风云气，高天日月光。试将几行字，投赠与洪荒。
蕲春感赋	[当代] 吴金水	长游钟秀地，肺腑一清新。水绕葱茏野，山留骀荡春。文渊黄季子，药圣李时珍。却笑武陵辈，所行唯避秦。
乌龙峡	[当代] 吴金水	一自乌龙蛰，灵奇在此缄。琴听深峡水，画看乱山岩。危栈迟游屐，清风冷葛衫。谁知九州地，旱魃日威严。
辛卯孟夏海楼兄携女儿心莲来京盘桓数日时心莲才考中国美附中赋诗以赠	[当代] 吴金水	千里京华会，婷婷小女随。乘肩才几日，列坐已知诗。太液游鱼阵，长城据岭姿。明朝收画本，许我莫相辞。
仙居县神仙居	[当代] 吴金水	岭峤刺天铦，杉松气势严。崖开才一罅，瀑泻已成帘。奇景随行换，新诗信口占。斜阳迟不落，万壑隔西崦。
栖林寺访德清法师	[当代] 吴金水	为寻尘外意，沿路入松云。花气疑还在，磬音虚更闻。斋分香积味，茶泛素涛纹。语罢山林寂，深庭满绿氛。
福鼎别号桐城盖昔日城中遍植桐树故也后为新任长官所伐今日二三子于此结社并以桐为名	[当代] 吴金水	十里桐花路，当时香满城。一朝斤斧厄，几度惋叹情。月魄有时缺，海潮安可平。喜闻今日集，凤唳裂云清。
听云鹤兄弹古琴曲阳关三叠	[当代] 吴金水	何事清寒起，松风指上来。凝窗云叆叇，顾影雁徘徊。雅调闻三叠，中肠折九回。渭城千载意，曲罢有馀哀。
雪后閒步	[当代] 吴金水	西山初霁后，日色倍鲜新。时坠松梢雪，哗然若有人。山风吹酒醒，野鹊逐衣亲。旧寺觚棱在，沿阶试一巡。
重过鼋头渚	[当代] 吴金水	半世优游里，轻舟又此间。春风苏万木，湖浪动三山。照影云舒卷，随人鸥往还。无端怀范蠡，功就始长闲。
将赴常熟，主人来电催诗，试作 其二 登虞山	[当代] 吴金水	閒步虞山道，风光接迩遐。平湖波潋滟，幽谷势谽谺。林木藏啼鸟，苔墙列篆蜗。问茶何处去，小院绕荆芭。
船上重过乐山同持社诸公	[当代] 吴金水	古佛峥嵘地，轻舟我又来。群鸥随意舞，两水接天回。云暖初生日，山留未散材。依稀千载梦，遥指读书台。
同子佩过狼山骆宾王墓	[当代] 吴金水	慷慨书生气，飘然赴义军。虫沙何处化，此地见孤坟。山色沧桑在，江声日夜闻。我来嗟异代，不复有雄文。
渭城朝雨杨青青五陵少年陪同到西安新河兄也自京飞来相会田茂兄设宴相待并即席赋诗见赠步韵为谢	[当代] 吴金水	神交诚已久，今夕得相过。道路缘何近，风云入陕多。共将诗兴致，来与酒消磨。倾盖真如故，君吟我亦歌。
车到西北渭城朝雨杨青青五陵少年接站同至天水蓝天兄导游当地名胜有作两首 其二 南郭寺少陵祠	[当代] 吴金水	当年少陵老，曾此叹淹留。徒自悲生事，凭谁解客愁。危檐光映日，古柏气横秋。寂寞空庭下，唯馀我辈游。
庚寅秋与高凉过南昌与江右诸师友雅集席间飞花行令一时甚乐赋此以记依晦窗韵	[当代] 吴金水	千里风云集，孰云鸥梦纤。路随西岭近，情共赣江添。传酒知人意，飞花到眼帘。竟忘残暑在，歌韵绕危檐。
海楼以诗相送步韵留别	[当代] 吴金水	挥手风云散，飙轮一夜还。悠悠江上梦，莽莽冀中山。霞起遥天外，城来大野间。回眸看日色，犹似故人颜。
赴江阴途中得海楼迎客诗步韵为谢	[当代] 吴金水	千里长云下，飘潇新雨来。江声如梦寐，灯火泛楼台。未剪西窗烛，先销北里埃。感君青眼顾，愧此不才才。
庚寅暮春访喇叭沟门乡万亩次生白桦林	[当代] 吴金水	历尽斧斤厄，重生向碧穹。深根原不改，浩劫岂能穷。干记诸天雪，枝吟万壑风。遥知春有待，不语蓄葱茏。
蒙仰翁招与诸诗友茗坐并以新茶见赐赋此奉谢	[当代] 吴金水	物华增逸趣，清茗敌豪樽。话共烟云暖，兴随花草蕃。诗心才欲动，箫管已相敦。更把如醇意，携归瀹梦痕。
登和合塔	[当代] 吴金水	扶酲临绝顶，筋力尚能雄。撑腹千樽酒，开襟万里风。云山来浩荡，剑水去冲融。会得超然意，弹诗向碧穹。
乘索道俯瞰青龙峡	[当代] 吴金水	莽莽乱峰间，平湖卅六弯。日光才照水，云气已蒸山。吹发天风疾，荡空诗意闲。守珠长不寐，还笑老龙悭。
江右诗社相邀于庚寅三月初三丰城雅聚先赋此篇以寄	[当代] 吴金水	造化钟灵地，龙光望未收。更因怀旧侣，奔走到雄州。脩禊宜三月，称觞恰一楼。诗边多雅事，约与白云留。
过终南山	[当代] 吴金水	奇境涤心肺，平生是所耽。故思从冀北，乘兴到终南。饮涧石如醉，插天峰似憨。白云休掩壑，早已藉诗谙。
香积寺	[当代] 吴金水	新葺何时寺，山门映日光。鸟声清院落，花气袭衣裳。塔坏千年顶，碑充百尺廊。无端起惆怅，说与紫丁香。
己丑仲冬予作粤闽之游归来见诸友悼诗方知西溪病夫已然下世感而赋此	[当代] 吴金水	湖海归来晚，笛声寒远邻。始知连日雪，原为送幽人。尘网连千里，诗情记五春。西溪经过处，杯酒未曾巡。
神女溪	[当代] 吴金水	幽境知何许，深藏十二峰。仰看天一缝，前转水千重。雾冷还疑雨，礁奇欲化龙。阳台遥望处，莽莽乱云封。
己丑初雪	[当代] 吴金水	尘海纷如沸，云心亦悯然。故将齐膝雪，洒向晚秋天。山积千寻玉，冰凝百丈渊。当时阅兵处，歌吹更喧阗。
丹巴路上	[当代] 吴金水	草甸何苍莽，风来万里薰。遥天浮雪岭，莲蕊白缤纷。河急喷晴雨，崖危吐乱云。丹巴何处是，前望碧氤氲。
温州两首 其一 雁荡山大龙湫	[当代] 吴金水	一束龙湫水，泠泠落碧空。晴光回照处，喷沫欲成虹。涧曲山林润，潭幽海眼通。欣然成小驻，襟袖湿来风。
沿杜鹃峡至木格措	[当代] 吴金水	道路随深涧，时时见激湍。野花云洗白，松籽鸟衔残。雨歇林还滴，风消海自澜。只缘贪胜境，不惜上高寒。
戊子腊初仰翁以诗见寄步韵奉答	[当代] 吴金水	杖屦今何处，来鸿动我思。闲云随聚散，老柏忘荣衰。诗与清风读，肠堪美酒滋。遥知有新赏，已到蜡梅时。
夜访菊斋	[当代] 吴金水	风雨三年梦，江天万里涯。终缘诗趣味，得共酒情怀。节序催槐雪，烟霞灿菊斋。为期他日会，回首记瑶阶。
肩水金关	[当代] 吴金水	瀚海行何极，孤城指顾间。荒沙消弱水，残砾掩金关。几度狼烟乱，千秋日色闲。居延遗简在，岁月未曾删。
夜宿阆中李家院	[当代] 吴金水	昔日谁家院，亭台向客幽。石阶花妙曼，藤椅茗绸缪。一枕前朝梦，三生上界游。晓来忽催醒，檐雀乱啁啾。
嘉陵江上小酌	[当代] 吴金水	久爱悠悠意，临流兴不穷。更将千里乏，付与满江风。美酒浮梁白，嘉鱼尾鱲红。回看阆州市，灯火渐朦胧。
自题印存	[当代] 余菊庵	始我操刀轻末技，及殚精力尚难工。雕虫岂作名山计，刻鹄真钦往哲风。玺玩周秦味其朴，派分皖浙孰为雄。若夫创异不宗古，小子才庸未苟同。
赠通介室主	[当代] 余菊庵	交订忘年友亦师，相寻促膝但论诗。持身公自明通介，玩世吾能并黠痴。寥寂山房思过处，升沉人海梦醒时。于今万象皆春气，五岳探幽似未迟。
回乡经故宅题壁	[当代] 余菊庵	三十年前曾此住，光阴都向乐中过。蕉林深处寻蜗壳，柿实黄时挂鸟罗。塘畔负暄看演漾，檐前戏水喜滂沱。坏墙涂抹今犹在，故里同游已不多。
南台山省先君墓	[当代] 余菊庵	先君卜兆坐南台，拜扫仍寻故径来。雨足潺湲春涧响，山深寂历野花开。三杯酒表微忱在，十载时移转眼才。最是未能胜负荷，至今怀愧上坟台。
西山寺	[当代] 余菊庵	偶向西山古寺游，曾公遗迹思悠悠。记从乱后我来少，话到时艰僧亦愁。半雨半晴云作态，非郊非郭境偏幽。重来稍待春风暖，一赏红棉著树头。
次韵奉和郑哲园先生神州光复喜极书怀寄海内诸友	[当代] 余菊庵	骇浪崩波一病身，忽传佳讯抖精神。终填东海千秋恨，重睹中原万象新。笑口顿忘颠沛日，及躬容作太平民。天河洗甲龙蛇遁，壶里乾坤总是春。
乔迁呈党委	[当代] 余菊庵	我为择邻处，迟迟未定迁。欲寻摩诘侣，同泛米家船。新居颇宽敞，风光亦丽妍。杜怀千万厦，惟党践其言。
赠刘三局长	[当代] 余菊庵	知己古难得，得之竟在今。高情继指囷，济乏更贻金。碌碌头空白，拳拳眼倍青。频施莫可报，惟有永铭心。
除夕	[当代] 余菊庵	一年将尽夕，四海晏平时。自喜恬而静，浑忘钝更痴。寒灯微醉后，爆竹响交驰。默默深宵坐，终完一首诗。
寄怀傅静庵词长	[当代] 余菊庵	昔我交朱奂，与君俱少年。不堪闻笛赋，还幸故人旋。垂老嗟同病，耽吟或见怜。举杯遥致祝，高咏乐尧天。
孙中山先生诞辰一百二十五周年纪念	[当代] 余菊庵	尽瘁谋强国，伟哉怀我公。平生所遗憾，革命未成功。嗟彼争权者，应惭无地容。诞辰秋正爽，中外仰高风。
九一年元日来贺吴雪梅婚礼席上喜晤吴云纵老友	[当代] 余菊庵	五十年来友，而今俱白头。志同耽艺事，互勉展嘉猷。君上天河岸，吾撑逆水舟。相逢先一笑，灯下碰杯酬。
自题书画集三首 其三	[当代] 余菊庵	藏家多耳食，名大价不论。劣品杂充椟，真材冷闭门。嗟馀少也贱，无佛自称尊。封笔从今始，人微何足传。
自题书画集三首 其一	[当代] 余菊庵	慕艺竟成癖，辛勤六十秋。希同古所作，一较孰为优。狂草畅其志，雕虫敏以求。尚嫌閒静少，思共白云游。
庚午元朝喜李浩词兄早临贺岁	[当代] 余菊庵	乌龙刚泡好，君至第一人。为有诗家度，焕然满室春。龙形钦步健，马齿愧增新。湖畔风光丽，多来一放神。
寄怀贺文略学长	[当代] 余菊庵	神交悭一面，见画悟同门。衣钵承卢赵，清妍逼宋元。羡君才出众，愧我志空存。隔海遥南望，何时共一樽。
题半山楼图	[当代] 余菊庵	结庐人外境，静寄半山楼。飞瀑忙朝夕，闲云任去留。主人贫好道，来客亦清流。图史供高卧，端居岁月悠。
八十生朝	[当代] 余菊庵	饱历沧桑变，仍存八十翁。时艰惟处顺，艺事不求工。堕地怀当日，凝寒近岁终。此生幸无忝，平世及身逢。
晚郊	[当代] 余菊庵	曳杖踏残月，村鸡时一鸣。远山微见影，平野寂无声。径暗沿溪入，阳光破雾升。轻寒人略健，缓步赏秋晴。
赠郭绍纲美学院长	[当代] 余菊庵	涂抹娱垂老，承君谬赏惭。衰颜劳造像，寒舍屡停骖。长院培桃李，成材尽杞楠。中西各臻妙，画理可同参。
新秋与李浩兄路荆学友冒雨至人工湖饮茶	[当代] 余菊庵	品茶兼赏雨，同上望湖楼。漠漠千山暗，炎炎一夜收。瓯香欢叙旧，檐滴更添幽。随意年光转，先吟好个秋。
奉劝台当局	[当代] 余菊庵	同是轩辕裔，宿嫌尽可消。负隅非久计，禦侮共肩挑。荆瘁因闻析，琴清忌失调。回心明大义，企望复朝朝。
挽朱庸斋词人二首 其二	[当代] 余菊庵	斗室分春馆，中藏万古春。屡邀文酒会，合作画图频。病酒谈仍健，临池笔有神。羊城重到日，论艺更何人。
挽朱庸斋词人二首 其一	[当代] 余菊庵	窗暗雨沉沉，怀君剩欲寻。忽惊传恶耗，深痛失知音。早负神童誉，词为学者钦。风裁留永忆，行止亦狂吟。
观高俨巨幅山水	[当代] 余菊庵	吾粤多奇士，严公更轶尘。壮哉此巨制，用笔何其神。雄劲天资迈，幽深布景新。徘徊看不足，归尚梦萦频。
春雨	[当代] 余菊庵	屡失游春约，天公未肯晴。窗昏且废读，屋漏何能宁。草活头争出，花颓力不胜。楼前声淅沥，安得客同听。
癸亥新春雨登越秀山参观广东明清绘画展	[当代] 余菊庵	雨登越秀山，赏画岂辞艰。路滑心防跌，寒侵兴未阑。精华萃一馆，蹊径各千般。应是粤奇宝，天才不等閒。
初秋晚登武峰	[当代] 余菊庵	虫语诉秋至，黄昏步岭巅。凉风飘堕叶，清月破轻烟。抚节不无感，馀生且任天。黄山多胜事，一别又周年。
长女洁婵新春携幼来省，知其应变有方，不让须眉，喜慰之馀，赋此勉之	[当代] 余菊庵	恶耗连三袭，吾心为汝凄。怀寄儿辈幼，目被路岐迷。奋勇攻关破，从容挽局危。前途应更好，往事莫重提。
岁暮与放老登望湖楼饯岁	[当代] 余菊庵	饯岁望湖楼，举杯相对酬。寒林人外静，古塔望中收。痛饮宁辞醉，浮生一梦休。他时忆此会，滋味在心头。
送别秋雯出国游美	[当代] 余菊庵	客岁凉秋候，远游婿独先。汝今亦继往，何日始言旋。勿以老身念，应符内助贤。从兹楼一统，寂寞度馀年。
月山	[当代] 余菊庵	到此浑忘暑，阴繁境亦清。老榕盘壁古，幽草遍坪青。虽乏飞泉胜，仍符避俗情。小亭吾独据，破寂一蝉鸣。
夏杪回乡与放老閒步至大塘赏荷	[当代] 余菊庵	犹似童年日，嬉游在故乡。同穿深竹径，来赏万荷塘。日映蜻蜓丽，风传菡萏香。开襟藉草坐，忆昔话沧桑。
春野居士邀予与郑见学长同来夹杯石会晤因迷路薄暮始至	[当代] 余菊庵	迷向途频转，登山日已西。林深泉石隐，野旷斗牛低。畅饮纵谐笑，宵归更伴携。到城仍惜别，嘱约再攀跻。
瞻仰孙中山先生故居感赋	[当代] 余菊庵	简朴先生宅，肃然起敬忱。庭隅存古井，酸枣布清阴。毅魄依稀在，丰功万世钦。洪杨固足纪，输却大公心。
送别周达初赴美	[当代] 余菊庵	送别来深圳，西风啸九秋。空航万里越，身挈两儿游。直为相依久，先怀索处愁。盆鱼欣纵壑，勉矣争上流。
哭佩衡	[当代] 余菊庵	出国回辞别，竟成永诀时。病瘳方一喜，凶耗又重悲。往事空追忆，苍天何不慈。魂归依膝下，洒泪向天涯。
閒居书怀	[当代] 余菊庵	年来百事废，寂寞送流光。目障偏妨读，心衰苦善忘。焚香消水昼，步野惜残阳。散木岂求用，身闲愿已偿。
送别春野居士旅游西安	[当代] 余菊庵	只影西安去，壮哉此一游。古都文物盛，残迹艺人求。小别仍惆怅，搜奇莫滞留。愿君多动笔，诗简慰朋俦。
忆迎阳石	[当代] 余菊庵	迎阳字逾丈，深得颜公神。挥舞将军戟，刻镌顽石身。来寻忽失在，炸毁意推陈。琴焚仍可造，石见永无因。
蔡生星仪游学首都赋此赠别	[当代] 余菊庵	论画不随俗，蔡生真可人。每于清月夜，共话小湖滨。游学翻愁别，殷期终喜伸。业成鸣盛世，勉矣莫辞辛。
秋夜作画书怀	[当代] 余菊庵	兴至竟忘倦，挥毫夜未休。深更万籁寂，细雨一灯秋。重染才完画，远怀论艺俦。飞腾吾已矣，老境幸优游。
中秋夜与李八老塘边赏月	[当代] 余菊庵	赏月寻闲客，门前秋水清。摇光楼倒影，爆竹巷传声。旧迹供回味，良宵话治平。小童应最乐，纷举采灯行。
新春寄怀分春馆主二首 其二	[当代] 余菊庵	羊城秋雨日，雅集笑谈亲。偶忆情如昨，倏惊岁又新。游春调病目，省事养精神。老至身逾健，临风祝故人。
新春寄怀分春馆主二首 其一	[当代] 余菊庵	分春词客宅，雅兴近如何。笔底湖山秀，囊中珠玉多。君神应旺盛，吾老悔蹉跎。鸡黍烦先具，高斋或再过。
述怀	[当代] 余菊庵	自笑古稀近，依然痴且顽。堕瓶浑不顾，散水任投闲。步验登峰健，腰惟拜石弯。丹青兴犹在，时复写秋山。
挽方人定画兄二首 其二	[当代] 余菊庵	交情四十载，论艺见多同。卧病函犹至，探看语未通。中年书一变，巨幅画偏工。能事终传久，不辜实践功。
挽方人定画兄二首 其一	[当代] 余菊庵	才挥彼老泪，又赋挽君诗。旧好行看尽，孤怀孰与知。对床清话夜，游美倦归时。往事空回首，同居不可期。
阜峰	[当代] 余菊庵	深夏晓仍热，登兹始解烦。盘纡穿竹径，凉快坐林根。纪绩亭无恙，参天塔自尊。漫山蝉唱彻，著处逗吟魂。
小圃	[当代] 余菊庵	编篱成小圃，砌石作屏围。架压龙珠果，阶翻凤尾葵。雨馀花态媚，日暖蝶魂迷。满眼皆生意，幽栖愿不违。
西山晓望	[当代] 余菊庵	破晓凭栏望，千山隐雾深。阳光初透处，云表灿成金。但觉秋来爽，浑忘老病侵。为资培画兴，日日此登临。
玉湖	[当代] 余菊庵	湖傍圭峰麓，回廊枕水湾。涟漪风习习，演漾屋间间。投饵鱼争唼，尝茶客自闲。长来避酷暑，定可驻童颜。
杂感用知堂老人《五十自寿诗》原韵	[当代] 何永沂	大彻依然身在家，布衣何必换袈裟。旗腥渐识画皮鬼，杯暖仍伤弓影蛇。玉梦红楼终拒锁，苏波旧贵欲披麻。而今听雨雄棉下，漫品诗书漫品茶。
晚眺	[当代] 余菊庵	平生爱晚眺，负手踱江湾。绿暗水边水，蓝堆山外山。鸣蛙秋后减，归犊步仍闲。更待月东上，邀他作伴还。
悼王小波	[当代] 何永沂	金黄银白各千秋，王二随心戏大偷。睿智若粗容巧骂，深思是乐醒愚囚。流星坠海哀沉默，主义横空号自由。难道天公钳哲口，文坛能得几人头。
夜读偶成	[当代] 何永沂	雄棉花节雨潇潇，万卷风骚破寂寥。大悟红尘雷在野，浪横紫玉韵催箫。诗真有味缘情合，火起无名借酒浇。欲晓卷帘生百感，书潮退后又人潮。
感事说诗	[当代] 何永沂	品茶啜味夜幽时，局复前棋一笑之。多似牛毛称作手，成如麟角赖奇思。绿肥沾雨消残酒，乌合谋阴上状词。未免诗坛光与鬼，江湖心事在栖迟。
新春寒夜独饮得句	[当代] 何永沂	夜酒驱寒醉尚支，风回碧暗柳丝丝。骄梅辜负羞言骨，俊杰难为不识时。瘦月初三归我辈，乾坤大半属偷儿。百年归饮银河水，存世无非几首诗。
秋夜读史偶成	[当代] 何永沂	瑟瑟梧残柳未毵，风波亭古困燕男。星传秋意来天外，酒酿黄花醉岭南。惯听师雄称百万，不疑江绿待重三。身知是客原非梦，只吐真诗傲小蚕。
春日述况寄诗友	[当代] 何永沂	听卖花声看绿烟，飘飘思绪幻如仙。归来门把红尘隔，饮罢醇寻旧梦牵。眼底浮云皆过矣，灯前故我尚依然。天将小任诗人降，铁笛横吹唱大千。
自题《点灯集》 其一	[当代] 何永沂	低吟长夜月模糊，好作秋声道岂孤。剑气箫心何处觅，东鳞西爪不如无。九歌抒怨讨神厌，一影忘形惹蜮诛。于国于家犹废纸，编成哭笑掷江湖。
戏咏	[当代] 何永沂	循环封建死胡衕，犬耀鸡荣骇石崇。尚记沐猴淆鹿马，可怜蝌蚪任蛟龙。愚民似蚁天将老，混水争鱼局未终。一自秦皇扫牛鬼，青山几度夕阳红。
元宵之夜雨丝拂柳丝梢头无月倚栏戏作	[当代] 何永沂	彩光走马听萧萧，半百童心亦半凋。屡犯点灯文字海，也曾扰梦浙江潮。豪门竞势黄金宴，志士临风紫玉箫。不立泥涂栏静倚，春丝湿宇月魂消。
咏史	[当代] 何永沂	天女散花红雨纷，仙山竞说彩飞云。一谋九逐疑真伪，万岁三呼判旧新。事有难言随有恨，社无半日可无神。孤藤古树残阳血，风涌门开抖浊尘。
咏史	[当代] 何永沂	蒲眼窥帘我未狂，百年大梦在称皇。千歌腰扭红绸舞，一笑心轻白虎堂。才向雪山期转绿，忽惊馀子竞飞黄。文人落魄多缘蠢，不解人间换了汤。
遣怀	[当代] 何永沂	尚有闲情照地堂，诗心一角月光光。摇摇渔火映苔石，闪闪虫荧过野岗。千载翩跹庄化蝶，斯须变幻白还苍。骚来醉纸归真朴，跳出迷金梦死场。
述况寄友人	[当代] 何永沂	灵药良方镇病魔，参禅岂必念弥陀。写诗患似曾相识，玩世呼无可奈何。酒贱能安珍客少，人愚只为读书多。此间净土依然有，月浸沙田万顷荷。
清明祭父有告	[当代] 何永沂	生儿不肖负清明，宦富无缘白褂轻。好作狂诗嗜鸦片，遍栽杏树听莺声。骨销金铄寻常事，雨覆云翻天地情。浪迹江湖何所有，浮图七级慰生平。
失题	[当代] 何永沂	霓艳歌狂近酒家，万金浪掷气蒸霞。社中网忌投乌鼠，海外声传有白鸦。雷击长空江击石，烟笼寒水月笼沙。阑珊灯火惊回首，疏影横斜是梦花。
夜读诗史有作	[当代] 何永沂	绮梦惊残十里腥，冥冥一夜浊分清。未能隔岸平观火，敢向骚坛大树旌？人不虚言难混吉，诗非应制只缘情。纸山多少催眠曲，辜负萧萧风竹声。
拟无题 其一	[当代] 何永沂	珠水无声去路长，撩人风笛挟花香。春莺纵据丝千缕，蝴蝶依然梦一场。辜负枫桥钟夜半，曾经梅岭雪枝双。尘间欲解愁和憾，须仗仙家酒万觞。
拟无题 其二	[当代] 何永沂	绯桃娇映柳丝长，人约黄昏月似霜。画艇自横桥曲九，石栏静眺影成双。低回紫燕巢何在，苦恋红尘愿未偿。归去小楼仍夜语，声声爆竹到南窗。
春寒夜坐偶占	[当代] 何永沂	风凄闭户独煎茶，世味依然薄似纱。惯听华亭嗟鹤唳，可怜衙内集虫沙。一春冻雨常飘瓦，三月红棉未著花。昨日云山何所望，依稀过眼尽烟霞。
梦境实录	[当代] 何永沂	云黑蓄雷浪卷之，湖清乱皱柳丝丝。花开陌上春回矣，贼坐堂前某在斯。才共神龟涂里曳，又随飞碟宇间驰。忽然万籁归禅寂，尽日灵风不满旗。
寒夜诵读龚自珍诗词赋此	[当代] 何永沂	夕阳暮霭事干卿，六九童心箫剑情。未许阙中陈国计，且从纸上慨苍生。九州气窒雷谁待，四壁梅香梦自清。诗绪如潮花影怒，不教东海月空明。
生日杂咏 其四	[当代] 何永沂	紫袍惯远一灯青，往往来来尽白丁。红叶不群花五彩，清泉早滤石千层。医人有憾难医己，问道无缘转问僧？好是江湖行载酒，也无风雨也无晴。
生日杂咏 其五	[当代] 何永沂	莺自唱时鸦自喧，皇轩北辙我南辕。幼知竹笋先生节，谁信桃花竟有源。良药难疗心耿耿，腥风不减月娟娟。点灯独立寒窗下，泼墨焚香续旧篇。
寄李经纶兄	[当代] 何永沂	萍踪缘结赖诗魔，瓦罐长街一客和。驭气羡君天底马，横秋愧我树边蜗。弓弦声渺惊奇句，绝壁情真发浩歌。明日江湖随聚散，呴濡此际意如何？
生日杂咏 其三	[当代] 何永沂	茫茫沧海亦曾经，逆浪横风又一程。棱角渐圆江底石，片心长洁玉壶冰。梦回天地扁舟小，夜拥残书白发生。无意寻诗诗自至，可怜胸垒不曾平。
生日杂咏 其二	[当代] 何永沂	听雨红庐数十春，素衣墨迹杂征尘。塞中归马知何补，歧路亡羊已懒分。日落松岗三碗酒，诗成读者半打人。五湖烟景凡间世，出入平安便失真。
纪梦	[当代] 何永沂	大地苍茫不入泥，横空出世欲云齐。悬旗牵马成骑虎，择路囚鸾却宠鸡。搅得周天百字令，当依秦事七言题。仆公尊孔方成瘾，西水门前又迫堤。
题《聂绀弩旧体诗全编》	[当代] 何永沂	豪想奇思生面开，哲人笔底性情来。廿年公自存梅韵，千古谁能谑柏台。宇宙贯胸通史鉴，土墙喷血热坑灰。几回把卷皆沉醉，一首高吟酒一杯。
生日杂咏 其一	[当代] 何永沂	青山依旧夕阳忙，身属雄鸡世视羊。宇宙秘悬星万点，清荷长在水中央。不解吾徒钦太白，懒讥馀子羡飞黄。材非材是都无谓，敢负医家一白裳。
江边联楹自道大石大桥边有“怀乡亭”一座，亭中楹联乃余十年前所撰，至今已斑驳剥离矣	[当代] 何永沂	孤亭十载雨兼风，改了江山旧了容。白眼透观潮浪黑，素心曾染市尘红。幻圆常缺千家月，运卒冲车几老翁。待到棋残天又暮，两三渔火曳朦胧。
春思 其三	[当代] 何永沂	谁可奈何春暮枝，似闻楚客咏江蓠。清溪逝去花魂染，绮梦飘来玉愿痴。千载银盘迷静夜，无端锦瑟惹幽思。心深早有莲根种，试看平湖映日时。
春思 其二	[当代] 何永沂	几番风雨夜来磨，起读文山正气歌。漫道蛙声盈大野，尚留莺唱绕南柯。异乡投止谁家俭，花事飘残春梦婆。晨倚高楼当带醉，红棉树下小童多。
春思 其一	[当代] 何永沂	一春何事最心关，曾倚花城十二阑。马纵芳郊仍海市，莺歌柳浪隔蓬山。村桥罩雨迷尘客，天帝催时返大寒。莫此徘徊河影老，丛篁滴翠想潸潸。
登越秀山观红棉放歌	[当代] 何永沂	打出新花雨狂来，风催诗魄越王台。但观火烧飞龙势，不待人呼倚马才。天何厚我生南国，霞欲挽春灼酒杯。直到满江红尽染，一笛幽幽歌落梅。
惊蛰	[当代] 何永沂	循环节令复年年，闪电弧光划破天。雷击茫茫空宇阔，人堆小小地球圆。心泵热血何须蛰，脑转深沟有未眠。欲笑惊蛇倾洞出，春潮浩荡撼高巅。
冬夜咏史	[当代] 何永沂	可凭星象卜春时，意寄寒梅欲放枝。闾巷无声慈母泪，阵营一角大王旗。尚存素月堪邀酒，纵有乌台岂碍诗。我欲因之梦蓬岛，蜃仙吐气彩图飞。
待春	[当代] 何永沂	待春倚醉拍栏杆，爆竹未燃风正寒。已惯燕歌萦晓梦，试招梅魄醒河山。清明尚远连宵雨，心境难偷半日闲。最是书生空意气，年年惆怅玉门关。
述况抒怀集两当轩诗 其三十	[当代] 何永沂	千家笑语漏迟迟，一种秋怀两地知。似此星辰非昨夜，为谁风露立多时。瓦盆酒熟香初透，大海萍踪聚亦奇。手指孤云向君说，人间何处不相思。
学诗述怀	[当代] 何永沂	温柔敦厚入诗难，一片孤城万仞山。席暖堆书无吕枕，笺寒积感咒秦关。任凭笔底波涛涌，来淹江头夕照残。最是郁郎抒一慨，秋心浪漫数行间。
换岁述怀	[当代] 何永沂	性本难移岁岁同，鸡声剑影命关雄。家居翠竹红棉下，诗在黄沙朔漠中。有病不呻怀结垒，缘情生慨手书空。及时消受花清气，试听春浓在吊钟。
秋日述况	[当代] 何永沂	四季轮回独爱秋，清凉玉宇复何求？浅斟乌龙香书卷，唤起银蟾浸小楼。夜里青灯原有味，雨中红树本无忧。乱忙偷得闲一阵，又向诗园作梦游。
山居秋思 其八	[当代] 何永沂	金风相慰送冰轮，来照凡间此俗身。任是深山多绿意，也应无计避红尘。半生气短空馀骨，六载宵长苦待春。闻道因才封作九，灯前一笑读书人。
山居秋思 其七	[当代] 何永沂	凄紧霜风酒渐醒，教人欲梦百花馨。不将身去投其好，只望诗成有性灵。淡淡情怀奔素月，茫茫心事寄飞星。深山居静常思动，击石清泉未稍停。
山居秋思 其六	[当代] 何永沂	自幸开门可见山，多情相绕有烟鬟。秋高爽气无须买，日暮柴扉岂用关。偶遇晨霜铺路滑，常逢小鸟伴人还。萤窗廿载知何用？付与青峰绿水间。
山居秋思 其五	[当代] 何永沂	云舒云卷两由之，茅舍平居有所思。待晓幻迷庄蝶影，逢场懒画祖龙眉。百年抱负馀生恋，一点灵犀四海知。最是夜来相伴月，笑人未解唱红词。
山居秋思 其四	[当代] 何永沂	武江色冷近重阳，回首浮生粉墨场。北国惊看枫叶落，故园轻负菊花香。满城风雨消荣辱，一纬情怀任短长。今日渔翁曾有约，清宵钓月水中央。
山居秋思 其三	[当代] 何永沂	向晚登原步当车，夕阳西下路横斜。好凭足健寻幽境，但得心安是我家。铁笛一声催皓月，浮云几片蔽中华。秋来只道春将近，待赋新词蝶恋花。
山居秋思 其二	[当代] 何永沂	落叶随风入木棂，客来纵酒说江青。寒蟾清吐容灯暗，社鼠刁横岂国宁。话到文攻心强静，重提破旧舌犹腥。浩茫秋思连天宇，高处谁怜一脊鸰。
读两当轩诗有感	[当代] 何永沂	乾嘉盛世梦红楼，蜃影回光簇帝州。显我性灵多逸唱，抒真情感便风流。冰天跃马幽燕气，秋夜鸣虫家国愁。谁道清诗无可读，一星如月大江头。
新春酒醒	[当代] 何永沂	新春酒醒笑赢输，长醉难能且鲁愚。洗尽铅华心转淡，望穷银海气容舒。厌观著意精雕景，爱读无须甚解书。得气伤先花落去，年年缘木枉求鱼。
屈翁山二百九十周年祭	[当代] 何永沂	问余何事祭翁山，指点红棉花正繁。耸立南天擎日出，高燃龙烛傲春残。一枝铁笔诗肠热，六月羊裘剑胆寒。劫火熊熊三百载，尚留豪唱在人间。
龙穴潮声	[当代] 何永沂	望江亭上眺伶仃，只待潮来作正声。前事未忘归史册，珠江一去入沧溟。静观海角千层浪，指点云中几叶舲。人道已淘沙万顷，可能淘得世间清？
中秋信步	[当代] 何永沂	中秋信步踏郊泥，过了虹桥傍小溪。水静无妨花影乱，酒狂恐负月仙迷。半头白发知谁种，满眼清光欲我题。道是乘风飞便去，桂香飘处草萋萋？
春日登白云山	[当代] 何永沂	山云飞白岭摩星，浩浩松涛八面声。花塔梦回年少事，珠江淘尽几多情。一抛黄卷来天地，又见红棉染太清。莫问羊仙何处去，风雷可恃壮花城。
寄曾浦生曲家 其二	[当代] 何永沂	浮沉宠辱总从容，十载曲痴若梦中。打字登梯身战战，守门无电眼矇矇。杉梁可卖三抽一，唱片能烧黑映红。最是难交大字报，如何批判右倾风？
寄曾浦生曲家 其一	[当代] 何永沂	初逢正值暮春时，花落飘浮染半池。沦落天涯同一慨，寂寥长岛感相知。劫波君戒交新友，风雨谁来唱和诗。记否凤凰红树下，月明竞数火柴枝。
又梦武江	[当代] 何永沂	泉水在山笑武江，空言清浊总苍凉。白云几片浮苔石，翠竹千竿浴月霜。叠叠堆床黄矣卷，摇摇坠岭夕之阳。豆棚瓜架知何在，三两渔灯泛野香。
生日戏作	[当代] 何永沂	三十五年一转磨，东潦西倒枉蹉跎。偏逢帝业回光日，常听耶苏说教歌。大炼红心填白薯，又随赤脚舞银锄。江山不幸谁人幸，不会吟诗也乱哦。
除夕放怀	[当代] 何永沂	春燕呢喃唱自由，绿烟风雨过重楼。十年数蟹民如蚁，千古一凰士作牛。飒飒香山红叶落，凄凄武水白云浮。岭南彻夜新歌奏，喜插桃花醉大瓯。
第一快诗	[当代] 何永沂	京华忽报擒妖嬖，烹蟹倾杯喜欲癫。箭雨十年忧社鼠，冰心一片问明蟾。轮回铁狱惊天网，粉碎金銮仗义鞭。真个百家鸣放日，桃花源里可耕田。
梦武江	[当代] 何永沂	旧景朦胧似夏初，武江水碧夜风徐。孤舟尽兴双灯映，万籁无言六合虚。漫划石苔书警句，乱抛破网纵游鱼。五年一觉山人梦，若论逍遥总不如。
离韶杂感 其二	[当代] 何永沂	壮岁无为类楚囚，云低断雁叫孤舟。三杯饮落三分醉，一梦醒来一段忧。奉命巡灯逢夜雨，随人采草踏山丘。此情可待成追忆，只是今吾未白头。
别韶之夜	[当代] 何永沂	风掠寒江酒一觞，星疏月暗夜茫茫。五年马角依山梦，廿载萤窗傍草荒。水竹无声齐叩首，火车三笛几回肠。伤心鞭影生来是，打破禅关匣剑狂。
离韶杂感 其一	[当代] 何永沂	曾向南华怅落花，回头无岸道非邪。高峰翠绿柴如海，旧事萦回梦似麻。闲里偷忙九百句，苦中啜乐一壶茶。山门乐在书难禁，天地迷茫跃井蛙。
入山 其三	[当代] 何永沂	人间盛暑又何忧，一入深山处处幽。寂寞冷泉蓝映绿，空蒙奇洞夏如秋。晓天惊梦风掀帐，清夜临窗月倚楼。打得黄猄当最乐，酩然把酒笑曹刘。
雨中登丹霞山	[当代] 何永沂	万方多难此登临，尘满空门寺半侵。怪石泼红腥剑拔，江篁摇翠水龙吟。岚迷惊鸟千峰肃，劫老情天一线阴。古树生风人袖手，潇潇暮雨冷诗襟。
入山 其一	[当代] 何永沂	人间日日苦梳妆，一入深山任我狂。绿竹沾珠风曳曳，清溪溅玉气昂昂。危崖几树云中翠，深涧何花石上香？夜静三杯寻梦去，医儒六九又何妨。
入山 其二	[当代] 何永沂	任它瓦釜作雷鸣，掩耳来偷几日清。怪木蟠根容客憩，野桥本树讶天成。溪流卧石观苍狗，径曲穿花辨彩翎。更有令人堪恋处，山头夜半打黄猄。
肇庆七星岩	[当代] 何永沂	飞来仙柱立红尘，玉宇沧桑认旧痕。洞大容舟寻幻境，湖清画影写天真。剑花正气能穿石，杨柳柔丝竞拂云。静倚小桥明月夜，荷香飘溢最销魂。
在山区和平县“接受再教育”结束重返学院	[当代] 何永沂	归来枕冷梦青螺，学舍尘封蛛网多。易对金风哀铁马，难堪玉米掩铜驼。西妃新导宫廷戏，广播频传样板歌。莫负陵园湖景好，夜深偷议旧山河。
若子坝	[当代] 何永沂	树拥云封草径旋，忽然在望有炊烟。青溪击石墙根泻，彩鸟临窗帐外喧。百载沧桑成若子，千山屏障护桃源。村人不解舞忠字，野菜清茶对石蟾。
重游七星岩	[当代] 伯昏子	星岩数历未曾攀，螺髻犹青鬓已残。急雨无凭飞岫窟，浮舟何日不波澜。老榕伏水根衔石，紫瓣委风心著丹。萧瑟诗情怅题处，王侯满壁字蹒跚。
春节登九连山峰顶	[当代] 何永沂	野岭深山觅兴来，群花知意带情开。古藤挂树妆崖壁，密影浮香笑病梅。最爱清溪争击石，独怜幽径竞生苔。好春只在云深处，一客昂头啸快哉。
平安夜独归	[当代] 伯昏子	槛外御河初夜冰，夷歌四面彻华京。圣灵虽本遗绵泽，平等无由惠众生。削发飘风催雪意，承欢烛火引金茎。默然橐龠何言说，独听寒衢卖报声。
游平谷韩庄海子水库	[当代] 伯昏子	高湖无处隐秋帆，几片闲云入海岚。雁唳回波惊过耳，篙风挟叶扫吟颔。苍茫孤垒看浮没，老大一身成笑谈。畿辅烟村重嶂外，皇居缥缈目难堪。
归润州故街	[当代] 伯昏子	三山碧水盼秋瞳，径入石蹊穷巷中。欹仄甍青忧瓦落，萧疏梧影挂墙空。卅年期许常堪笑，四海乡心无不同。弯月楼台寻穆寺，寂然鹤杳白髯翁。
吊安重根纪念像及其断指书迹碑	[当代] 伯昏子	丹迹今传断指书，青祠鸽影匝桐梧。中原已望羸师覆，单匕惊听壮士呼。但使还旌身未恤，苟能惩逆计何辜。郢亡谁作当途哭，堪笑包胥不丈夫。
高昌故城	[当代] 伯昏子	潜龙焦渴日腾腾，零落残墉尚可乘。窟没黄尘坛柳死，墟依赤嶂峪云蒸。交河渡戟中原卒，大漠屯田万帐灯。功德碑焚泰西国，摩挲遗拓想平升。
吐鲁番纪游	[当代] 伯昏子	博格达山融雪臻，纵横渠井土风淳。千秋乐道双城记，几代能赢万国宾。古窟犹今遗佛画，残亭谁送取经人。今声不奏西州曲，但唱葡萄美酒新。
雨中过肇庆	[当代] 伯昏子	最是秋风惜故人，残花未拂拂衣尘。泥行驽驾忧其雨，焉得云凫托此身。世事付它千梦灭，星岩醉我一湖醇。漫嘲宝鼎飞升处，拽断龙髯几小臣。
车经达阪城	[当代] 伯昏子	屏峦夹峙绕沙平，漠漠嵯峨接玉京。鹘影苍原垂日色，风车翠谷荡云声。吟边触目伤亭堠，怀远抚膺悲棘荆。汉节遥持度葱岭，夷犹西海恨甘英。
晨发奎屯	[当代] 伯昏子	弱水三千何处滨，洪荒朝旭映辚辚。濒山古道休征马，覆垒闲云逗旅人。戈壁滩头空满泪，胡杨林外忽逢春。苍然最记坨沙影，累累应埋汉使轮。
云中观景	[当代] 伯昏子	坐眺光穹洞烛犀，崚嶒下界割如犁。前延沙褶波澜阔，侧渡峨冠雪岳低。纵去挥缨葱岭外，何须折柳玉门西。壮怀唯病淩霄志，拟许青云未肯携。
登中山陵览眺	[当代] 伯昏子	崇烟翠带两萦怀，络绎岂皆瞻仰来。扬子江声听木拱，台城柳色送潮回。环岑竞出峥嵘角，望气翻怜锦绣灰。寄眄东南瓯越外，沈浮风雨一隅哀。
过扬州	[当代] 伯昏子	廿载亭桥忆尚焚，青春供烬怅携分。辞乡枕上多花落，问渡江头每日曛。血火曾销金若土，烟霏又藉雨成雯。今宵苦照扬州梦，依旧蟾飞一片云。
读大庸更名张家界始末	[当代] 伯昏子	夷纪从来传未清，五丁榛莽辟幽冥。兰开泽畔吟中落，舟觅桃源洞里行。古壑号蝉当角晚，蛮溪明月逐舟轻。公卿臆断大庸意，妄易千秋义与名。
望神堂峪	[当代] 伯昏子	巨掌高挥偶见清，千峰发指入穷冥。天门阊阖仙方隐，海色氤氲棹不行。斧壁遗痕临履栗，云崖牵缆往来轻。吁嗟亿劫沧桑石，赢得人间薄俗名。
至韶山	[当代] 伯昏子	青溪碧坳望熙然，滴水洞前春欲眠。红色江山仍胜火，毛家饭店遍传烟。随阳唳雁三千里，寄社神鸦不记年。覆雨翻云多少事，听韶未必至尧天。
岳麓书院	[当代] 伯昏子	龙蛇夜走雨其滂，不灭岣嵝禹迹昌。寻脉泉声思活水，忆君竹霭感娥皇。楚材近古开民智，校训垂今镌党纲。时务轩中声寂寞，衡峰何日雁回翔。
歌乐山中	[当代] 伯昏子	蓊郁绝尘堪结庐，烟村坪坝尽漫如。沿坡午荫翻深浅，绕壁春云自卷纡。有恨青田埋往事，无言白鸟下陪都。人间城郭浑难辨，谁向渝江寄尺书。
中环海旁道漫步	[当代] 伯昏子	鳌池片屿挟云奔，蜃影蓬莱荡帝阍。蔽日楼摇鱼鸟出，排空浪鼓蚁车喧。依前古道名酋督，不复洋行树鬼幡。钟鼎嫌伤尘俗气，争趋山半筑华轩。
莲池书院	[当代] 伯昏子	新垣何处有云停，劫后皇碑倚晦冥。独伫水东春日阁，愁参幢表夏王经。犹枯寒梗摇风劲，若抱时文揣圣听。颓夕城淤古莲死，辕门空对柳青青。
少陵草堂	[当代] 伯昏子	花溪淤曲水沈吟，庑廨遥思气郁森。屋缀秋茅形旧构，云归暮燕寄新林。忧怀不愧文章事，乱世难移竹柏心。络绎寒祠造轩冕，人人争说是知音。
访潼川古城墙并序	[当代] 伯昏子	北望秦关鸟绝芜，檐牙尽堕角风舒。残墙内外闾阎密，断阙东西薜荔疏。土掩关河教走狗，蒿生垒石可圈猪。最高指示犹深勒，雉下谁挥语录书。
德阳至三台道中	[当代] 伯昏子	碧杨荫影缘岩壁，黄菜花香荡峪沟。涧曲枯桑齐垄外，园闲粉李闹墙头。东风引翠先南国，蜀道歌薰入梓州。此景谁堪忆春恨，当时家破少陵愁。
题秦始皇陵	[当代] 伯昏子	竹烬寒埋帝业空，身堪遗臭腐鱼同。愚民莫与虑成始，陶偶焉能守寝终。天下车书失于法，海西酋首说为公。青青封草应生泪，尽洒灞桥驴背风。
东林书院	[当代] 伯昏子	藓碧愁缘石阙深，依庸堂上雨风侵。贞怀堪拟惟磐石，霜干恒馨皆茂林。自是君王摒私议，未因刍狗放公心。我来徙倚思春泽，高阁已无流水音。
感时	[当代] 伯昏子	日影扶桑下月氏，承平当惕卧薪时。莽夫愤渎神台石，伶女嬉披鬼子旗。论恕谁亏圣人道，悬颅可睹越王师。忍怜耆老疏黄发，恨把心哀问白痴。
无锡夜宿	[当代] 伯昏子	新蟾孤馆共萧条，鼋渚烟溟数梦樵。丝雨催青吴下柳，片帆卷白广陵潮。行藏终厌铗歌切，块垒未容樽酒浇。满夜溪喧皆苦调，须知圣主乐闻韶。
大葆台汉墓	[当代] 伯昏子	道里苍云间乐浪，封侯无奈至幽荒。马哀骏骨轮边土，身朽金衣梓上霜。留邑今犹满青盖，完陵岂赖凑黄肠。吁嗟自古千秋业，一例堆前白雪茫。
十一月三十日焦点访谈观后并序	[当代] 伯昏子	青盖朱轮驰陌阡，从来威福德由天。殿开三宝经初授，袍赐百僚恩岂偏。圣诏未闻先罪己，倩魂有恨早归泉。爱民如子磨虚镜，谁为苍生取一钱。
沙尘暴作	[当代] 伯昏子	都门春候望年年，又共黄沙追日前。苦逐通衢趋鼎食，难藏穷阁索韦编。蓬山有药消铜臭，大道无形虚铁肩。缥缈御风何用学，身由浮絮命由天。
落槐	[当代] 伯昏子	星星槐落燕亭芜，风雨轩间摇蚁都。辗转常思行色早，艰辛何避泪囊枯。怜书夏后无尧舜，挽客秋来但鹧鸪。拔尽垂杨谁递恨，宫娥不复扫廷隅。
访芦苞祖庙	[当代] 伯昏子	古榕百折探胥江，嶂影舟声乱竹窗。陋殿香烟飞色界，荒堤冷阙拥神邦。境生和合诚难得，心宅欲魔安可降。古井潜龙今或在，应惊争渡鼓逄逄。
圣诞节翌日晨望古桑乾水	[当代] 伯昏子	层冰足滑仰桥宽，白草青烟匝石山。乱叶麋声传铁栅，舒条鹊影渡桑乾。芳心未卜明春暖，圣域重光昨夜寒。又逐幽霜繁管歇，朝暾应解忆长安。
天星轮上	[当代] 伯昏子	天河恻恻接尘凡，琼岛烘云恨自衔。鹭影浮苍翻叠浪，楼丛隔翠滴重岩。烟霞绮韵金迷岸，碧海孤心石出帆。懒去临流伤白发，愁来对雨濯青衫。
尖沙咀感旧	[当代] 伯昏子	香堤独仰至高巅，不复当时人倚肩。野月乱流疑大梦，萍风羁旅到中年。云间枕忆西窗烛，日下帘空北阙鸢。此刻荆花怨幽赏，仍含旧靥弄新妍。
夜馆独坐	[当代] 伯昏子	半夜平潮半夜愁，帆停雨断小瀛洲。枯灯暗为怜湘竹，别雁啼非问楚囚。莫怨有心皆失意，但将无欲易多求。征衣未数几重湿，独卧南风入玉楼。
铜锣湾雨街晚行	[当代] 伯昏子	行行伞影护人齐，喧市如潮送鼓鼙。艳雾谁牵攀蝀阁，香车不顾溅花泥。斜风绕厦侵眸涩，细雨穿檐扑面低。沧海鲛人应有泪，今宵何处拂柔荑。
雨中过国子监	[当代] 伯昏子	鸱脊濛濛潦影单，幽阶草湿自生寒。御亭光翳龟难辨，皇构矢遗禽独欢。角断苍龙环水璧，愁藏古木入云冠。秋来不问当时议，绿藻空馀涌节观。
秋览呼伦湖	[当代] 伯昏子	澄镜灵霄谁与磨，寄凡岂畏染尘多。滩枯鸟旷天声寂，日冷鱼藏野意和。饮马玄冥平玉宇，遗桩碧水想金戈。遥知北海嗤玄烨，教尔今称第一波。
北固山	[当代] 伯昏子	多景楼头树影开，素波下绕玉新裁。东迎蜀浪连帆雨，西接扶桑映日台。六代繁华空恃险，三山废垒自成哀。骑声夜逐潮声上，隔水如呼杀敌来。
太平山中有蛙夜鸣，不寐而赋	[当代] 伯昏子	山半何来坐井蛙，苦吟别恨聒邻家。云遮故国无新梦，袖惹陈香是旧茶。散雀啼空弦泣露，幽蝉捉影鬓添花。香江夜瀣应怜我，浪底春帆一叶斜。
再游红场	[当代] 伯昏子	树馀枯骨挺西风，早褪春寒雪尽融。大纛萧萧三色驳，颓钟隐隐半江空。人过阙下怜孤老，孰至陵前泣鬼雄。仰眺金鹰双影畔，宫墙犹染旧时红。
淇澳	[当代] 伯昏子	淇澳汤汤自有材，鸱夷烟迹渺难怀。元龙豪气甘沉寂，五柳乐天归去来。早倦乘桴终白发，不辞仗剑试金台。奈何渭水垂纶意，枉费鱼鼋辗转猜。
登高村二章 其二	[当代] 伯昏子	炎蒸无计避娑婆，冷眺浮云桀犬多。渡海人归山积翠，穿林雨啸牖鸣珂。悠悠白屋听饥鼠，耿耿青灯扑粉蛾。宿鸟回翔迷月下，凭阑数问夜如何。
登高村二章 其一	[当代] 伯昏子	家情国事两由之，赋笛人消枉记辞。耳灌蚊雷狂半夏，身浇鬼雨念当归。喧村枕贮黄金梦，陋巷瓢空白日时。几度罗湖桥上夜，凉蟾如水涤尘衣。
答美东友人	[当代] 伯昏子	飙疾摧寒柳，冲冲听凿冰。曰归追日落，思乐怕歌升。倦岁虽云暮，尘心尚可澄。何劳揽螭辔，云物自来朋。
美东友人寄荆州古城荷花诗见示，余忆前月游顺义河北村值荷花正盛，因步韵和之	[当代] 伯昏子	烟村縠雯变，水窟绛云生。瓣脱犹擎节，鱼游足寄情。祁祁萦白屋，寂寂远皇城。香尽谁能抱，寒塘月下清。
秋日美东友人中期选举投票后寄诗，并及港岛时事，因步韵和之	[当代] 伯昏子	垂拱非新梦，岂凭蕃阜誇。长安埋腐叶，曲乱散烟霞。抱器入西海，思鸿寻旧家。雾坻朝万国，汗漫掩章华。
甲午中秋作	[当代] 伯昏子	序秋追冷夕，灵曜引前标。独仰一轮满，难充万国遥。蛾灯影初定，蝶镜画谁描。他日归真窟，大光辨鹿蕉。
过淮南王宫感某氏赋	[当代] 伯昏子	閟宫徒新立，朱桷冷青岚。何意丹砂鼎，翻成菽乳坩。颂章惊阙北，奔驰济淮南。招隐王孙事，凄凄谑可谈。
赏老风书法并寄	[当代] 伯昏子	拈笔思穹盖，茫茫响玉珂。松烟翻异气，素练起洪波。剑舞催霜势，云崩振鹘窠。腾挪超八法，苍颉醉应诃。
戏赋	[当代] 伯昏子	夏日崦嵫尽，溽风犹疾嫖。章台柳谁折，株野事无聊。徒恨魂将灭，教寻梦里招。长安道相问，忆否董逃谣。
再访津市	[当代] 伯昏子	云梦古津渡，一苇或能航。车渚去秦远，澧兰思晋昌。今犹存腐草，谁复织萤囊。不乐叹公逝，闲坐羡鸥翔。
与老雨初逢有寄用进退格	[当代] 伯昏子	沧浪谈契阔，中夏梦华胥。闻笛因沉陆，嗟灵宁曳涂。仍慇行露浥，亦嘒小星疏。绛帐馀音袅，尚堪击唾壶。
访故澧州药山寺，传惟俨法师卓锡于此四十年，开曹洞禅脉	[当代] 伯昏子	村墟钟磬晚，九澧啸峰青。證性荷无意，澄心水在瓶。野閒瘗残碣，天外系孤舲。徙倚松前问，坐可想泠泠。
题晋人物画像桃形砖砚	[当代] 伯昏子	泠然扣玄铁，亦足起沉吟。海外仙人窟，辽东高士林。执身安匪石，齐寿固于金。忽思桃叶渡，风雨杂瑶琴。
题丁观加画《蟠龙桥上雨花亭》	[当代] 伯昏子	盈盈一水临，漠漠磬钟音。花雨生禅寂，月流动朗吟。结茅堪处默，闻籁不关心。天目峰难见，岂缘身在林。
题丁观加画《茅山初雪》	[当代] 伯昏子	逶迤天梯绝，岧峣望紫坛。阆风倾玉树，玄圃洒银丹。青鸟迷泉迹，白云锁洞寒。仙师演真罢，起向早梅看。
题元康元年画像鼎形砖砚	[当代] 伯昏子	澄物安能涅，吁嗟不磷身。辨文知典午，摩画费推寅。烟篆飞丹鼎，雨岩笼黛皴。惟期试彤管，坚心慷慨陈。
青城山上清宫与郑明旭道长茗叙	[当代] 伯昏子	重城碧缥缈，绛阙问瑶田。憩饮寻思寂，清谈未及玄。结茅方寸地，承乳两千年。麾麈尘空际，三星耀洞天。
晨寤，半梦半醒间得咏熊猫五律一首	[当代] 伯昏子	太极初分判，浑浑天地游。缁章垂皓质，白雪发玄讴。身蹈高山迹，性追君子俦。典坟何闇渺，祥瑞未言收。
京师别后步韵赠军持	[当代] 伯昏子	生涯亦至秋，萧瑟倦登楼。谁遣卿云驾，仍同沧海流。人途寄身渺，天幕仰烟稠。倖入真香界，披花涉茝洲。
次江洪《晨思》韵	[当代] 伯昏子	露笛汀葭白，风烟夕嶂残。日光初冷落，林樾忽斑斓。潮逐斯人远，云飞何处安。海西如有梦，应望故园寒。
夜行列车中读《荒谬的自由》有感	[当代] 伯昏子	大风驰闇隧，安可辨浑沌。不觉千山度，仍悲一息存。周遭环寇敌，相与噬神魂。谁伴孤星影，逡巡生死门。
夜馆	[当代] 伯昏子	无月临孤馆，剪灯何寂寥。听蛩声续断，望岳雨飘摇。偶忆眠虎石，又迷藏鹿蕉。因思海上沫，生灭任狂潮。
旅次洋河镇奉和江洪	[当代] 伯昏子	息尘淮上道，忽梦海潮声。浊雨翻凉燠，光穹坼晦明。自欣归一主，何复辨三生。柳风吹日夕，碧妆新又成。
步未有斋韵	[当代] 伯昏子	神州多痛奠，酹罢未停斟。身命乘云没，纸钱化石沉。野风渐转冷，深阙独能禁。何日驱豺豹，八方同一心。
除日答檀作文	[当代] 伯昏子	皇都听爆竹，梦破忆青衿。推牖疾风度，绕床寒骨侵。求仁于咫尺，抱朴乃常寻。欣有湘灵瑟，江湄共一吟。
北川	[当代] 伯昏子	深雾萦羌牧，曲关接汉边。悠然见禹穴，歌舞满山川。寻药入林壑，净心听石泉。荒城劫灰冷，几度泣啼鹃。
咏兰题姑苏云鹤《兰花谱》	[当代] 伯昏子	滋畹听江鹤，临流枕石函。何须惹蜂蝶，自去隐巉岩。质本闲云定，香宜素手掺。抱琴一长啸，清韵振尘衫。
西湖	[当代] 伯昏子	截雨来中夏，分波赠小蛮。发垂迟暮后，情酽有无间。万峤风迷目，千灯火醉颜。佳人似曾约，孤旅失湖山。
临汾大中楼	[当代] 伯昏子	尧里曈曈日，凄迷姑射崦。乌金撑白骨，褐霭毒黎黔。德赞悬于栋，画图虚在帘。三星窥户牖，但照夜厌厌。
南京夫子庙	[当代] 伯昏子	夫子雍如像，秦淮寂寞栖。风清难解愠，月耀若方懠。天下称夔一，楹间想凤兮。云和笙独奏，阵阵断虹霓。
宿长春松苑宾馆	[当代] 伯昏子	北域清秋节，铁鹰学翥空。行役来中露，延途拟大同。满洲孤月镜，倭殿万松风。济济尸居者，尽趋康德宫。
晓起	[当代] 伯昏子	四海如清晏，晓天不染尘。大林听鵩鸟，中夏梦新民。槁落自为主，恫瘝谁在身。休思遇罗克，将相继家频。
登明中都皇城遗址	[当代] 伯昏子	废都久已堕，犹与大陵齐。湮堞侵寒抱，疾风落古泥。湟清载浮鸭，草茂啄鸣鸡。王气如方没，垂阳挂树西。
小暑	[当代] 伯昏子	小暑渐时序，端居尘簟张。阅经心伏热，开牖境生凉。荫碧深知了，茶香郁广长。太阳恁自毒，薄暮亦终亡。
早望	[当代] 伯昏子	早望烦疴退，氤氲雾入楼。云停扪可及，风动觉无由。思定光尘杳，摩空禽羽稠。兹心在霄汉，随化共周流。
凉风	[当代] 伯昏子	凉风时有信，热血不生波。景牖孤山失，荒园病木多。心空忧岂甚，身隐梦如何。特立微尘里，偶然听鸟过。
太平山庄题罢意犹未尽再赋长歌以记	[当代] 江南雨	闻道蕲春有仙水，距城东北百馀里。太平仙水并仙山，置身长在白云间。驱车辗转过天门，陡见泠泠玉一盆。泠泠深处无穷碧，满湖珠玑灿成纹。水天一色青山小，山上烟云自袅袅。偶有轻风天外来，山与白云共飘渺。暮色初临爱晚霞，小径深深拾落花。但惜伊人未相伴，徘徊直到月西斜。斜月沉沉挂云树，草间鸣虫还故故。窗外飞瀑响瑶琴，知是昨宵一夜雨。琴声断续梦中闻，醒来疑作幽人语。山中定是有神仙，时携清风自来去。
为网名江南雨自作歌	[当代] 江南雨	身未在江南，长作江南想。江南雨濛濛，思之心怅惘。久梦徙江南，俚老结乡党。溪畔置吾庐，青山共相仰。烟雨宜独行，清风宜独享。四野寂无声，默听新芽长。湿红浓欲滴，目之心神养。雨后拾落花，但携佳人往。远山黛如眉，眉侧摇新幌。时见白鹭飞，三三或两两。偶约同道人，举杯思击壤。分茶白云间，悠悠心何广。兴起且作歌，歌声何朗朗。不复辩机心，清心绝尘坱。閒时赋小诗，赋罢抛诸网。网名即江南，江南名亦响。肯同江郎姓，身微甘草莽。诗名不必传，留与知音赏。
壬辰夏哭友	[当代] 江南雨	漫道无情并有情，事逢关己倍心惊。年年从此伤今日，怕听人间风雨声。
白雪夫人	[当代] 江南雨	一花轻压百重春，西子妆成胜太真。富贵端应比高洁，相宜独爱雪夫人。
谒青石镇古樟树	[当代] 江南雨	巨盖亭亭仰面看，我今到此正衣冠。谁教古荫浓如许，不庇区区黄佩兰。
蕲艾	[当代] 江南雨	绝怜佳卉胜蒿莱，谁向山阳处处栽。赛罢龙舟日逾午，家家抱得碧条回。
蕲竹	[当代] 江南雨	馀音袅袅太悠扬，一曲清箫足断肠。月下娇魂何处去，簟纹犹渍印痕香。
庚寅下元前一日访垂虹桥	[当代] 江南雨	古柳枯荷意不胜，无风无雨过松陵。垂虹桥畔烟波散，一抹残阳冷似冰。
蕲春四宝 蕲龟	[当代] 江南雨	一池清水自沉浮，不问世间荣与枯。偶或抬头凝望眼，绿绒球嵌黑珍珠。
蕲蛇	[当代] 江南雨	性桀生来不畏秦，草间林下寄微身。拼将一死全高节，冷眼翻轻世上人。
黄河	[当代] 江南雨	浊浪千年恣意行，至今犹作怒潮声。何当更有承平日，遂使人心彻底清。
庚寅初秋	[当代] 江南雨	尘劫时闻断续愁，娑婆世界等浮沤。高天犹酿炎蒸意，未觉人间已自秋。
庚寅中秋客福鼎赠太姥诗社诸友	[当代] 江南雨	千里来寻一鉴明，他乡风物感多情。山城最是才新雨，别样光辉特地清。
重到青冢	[当代] 江南雨	倩谁攒土筑高丘，遂使芳魂不自由。二十一年重到处，游人争踏美人头。
咏白茶寿眉	[当代] 江南雨	茶斟清澈并橙黄，相坐红尘细味长。一盏应须七分满，三分留待话沧桑。
咏白茶白牡丹	[当代] 江南雨	天青地白性微寒，韵到三分胜牡丹。非是地偏心自远，春风原不在长安。
咏贵妃红	[当代] 江南雨	最是环妃赐浴初，华清池畔晚风徐。寻常一点烟霞色，画作丹青总不如。
自青龙峡至龙潭涧道中看杏花	[当代] 江南雨	云锦天章谁剪裁，灿然如雪满山隈。平生未遇江南雨，一样清芬默默开。
夜宿八宝堂民俗村	[当代] 江南雨	一湾抱碧水轻柔，村是千年不系舟。偶或风人舟上宿，诗情长共水悠悠。
立秋后二日辞别晓东雅娟卫平诸同学	[当代] 江南雨	晚来秋雨净街尘，消却浮华满目新。百里申城大上海，无边灯火送归人。
杭州别后寄翼奇先生	[当代] 江南雨	绿痕庐畔水云乡，倚槛当歌窈窕章。检点盛朝百年事，汉家风物在钱塘。
萧山机场遇雨	[当代] 江南雨	多情谁遣片时云，故地重来感慨新。送客清风迎客雨，杭州天气总宜人。
游姑苏明月湾古村	[当代] 江南雨	村头明月梦中箫，千载湖山今寂寥。石板街深烟树冷，不堪风物忆前朝。
虞山谒柳如是墓	[当代] 江南雨	绮愿难偿一梦真，冢边花草自逢春。青山相望空如是，隔世无缘拜美人。
取道通城留别子佩	[当代] 江南雨	梦中芳景醉中身，小客崇川倍觉亲。取道匆匆何所忆，一山一水一閒人。
鼠年戏作	[当代] 江南雨	鼠目何曾只寸光，今番竟比做猫强。生身小盗缘天命，未得如人居庙堂。
胡里山炮台	[当代] 江南雨	渺渺苍波接远天，曦晖晴到戍台前。风中一角龙旗舞，似向人间说旧年。
题白毫银针	[当代] 江南雨	太姥山高清露寒，烟霞深处植幽兰。乍舒乍卷还羞涩，素面佳人未许看。
之杭州遇雨戏赋	[当代] 江南雨	吟踪何意惹轻寒，十里西湖处处烟。自到江南行带雨，杭州数日不晴天。
自京之昆明机上口占	[当代] 江南雨	雾海云峰万象更，也同尘世幻阴晴。时人每作居高想，高处何曾有太平。
闻莫名兄别京有寄	[当代] 江南雨	萍水相逢似梦轻，当时无语诉深情。知君已在云天外，一缕閒愁起莫名。
戒烟诗赠人	[当代] 江南雨	聊将絮语劝先生，烟里太多尼古丁。爨后余灰犹未冷，须防劫火起星星。
无题	[当代] 江南雨	莺声燕语淡香含，还忆当时酒半酣。今夜又逢花气好，可怜无梦到江南。
西柏坡毛主席铜像纪念馆口占	[当代] 江南雨	走下神坛上佛坛，伟人铜像更巍然。谁知旧日星星火，化作炉中一缕烟。
西山黄叶村老槐树	[当代] 江南雨	黄叶村前黄叶飞，参天树老自成围。凭教一梦传千古，依旧人间看是非。
茶仙	[当代] 江南雨	秋雨连宵心欲暮，晚风合扫淡云开。一芽悄自杯中立，应是客随明月来。
岁末初雪为水波示范作	[当代] 江南雨	一夜琼花覆绿畴，旧时风景怅然收。儿童不解阿爷事，摇动霜枝笑白头。
寄路荃	[当代] 江南雨	紫燕斜斜剪影过，江城暑气渐无多。待看晴日南湖水，摇岸新波叠旧波。
咏雪	[当代] 江南雨	六出琼花笼太虚，红尘休叹只须臾。心清应与梅相伴，唤醒春风到海隅。
寄方知晓	[当代] 江南雨	与君别后忆流年，旧日诗文醉眼看。拾叶园中人落寞，倚栏杆处对栏杆。
题云冈石窟太武帝拓跋焘造像	[当代] 江南雨	谁使生成貌岸然，娑婆世界起波澜。扪心五指竟何意，忍作千年壁上观。
闻续江上诗钞即将付梓悼顾季慈祝丹卿诸先贤	[当代] 江南雨	澄霞幻绮满江隈，依约昔年光气回。百劫骚魂终梦补，千秋古木待春来。抚平心底犹深痛，检尽坑中未冷灰。万感只今惟一哭，更于何处奠清杯。
为力夫兄迁居作	[当代] 江南雨	卜筑欣然到北城，窗前月共晚云清。安閒依旧张公子，傲世何妨阮步兵。磊落情怀惟自与，风流蕴藉赖天成。回龙观里宜高卧，只待春雷第一声。
题南通知止堂并寄青青子佩	[当代] 江南雨	绛帐轻纱歌绕梁，诗云子曰度韶光。紫琅山下波涛永，知止堂中岁月长。一体微行开懵懂，千秋慧业起洪荒。春风诵罢茶烟散，齿颊犹存上古香。
轮值社长例作上任诗借此抒怀	[当代] 江南雨	志颓久已废心兵，暂许安閒卧帝京。策事酒边疏意趣，临风陌上淡阴晴。吟馀放眼天无色，茗罢观棋气自平。暇日招邀二三子，清欢一霎等公卿。
处暑后一日作	[当代] 江南雨	旷世喧嚣许暂休，华光耀彻古城头。拼教一秀名青史，忍看千金冠沐猴。此夕和谐堪把握，明朝风雨待绸缪。绮筵散罢尘初静，渐有新凉递好秋。
无题	[当代] 江南雨	大纛高擎事可期，风云际会正当时。首阳山下车千乘，渭水河边柳万丝。优孟衣冠楚王殿，贾生才调汉宫词。忍看坛坫龙蛇起，一自撑持与霸持。
谒龚自珍纪念馆即次其韵	[当代] 江南雨	当年一语动神州，合是人中第几流。窗外湖山牵旧梦，江南烟雨许重游。风骚难作庄严想，道德何妨竖子谋。坛坫而今多异杰，凭他揽镜自封侯。
感事作兼寄北兵马司十七号用力夫韵	[当代] 江南雨	漫将烟柳绘心图，醒醉公门卧帝都。偶感时闻言立命，闲听海客唾生珠。荒唐已自风牛马，杀伐由他魏蜀吴。最是玲珑天上月，楼高不掩一轮孤。
周末聚饮闻报次日淩晨初雪	[当代] 江南雨	冻云欲雪压重城，节序如期岁自更。岂必关心伤肺腑，何妨倚槛看阴晴。世情似酒从容品，夜幕飘灯渐次明。闹市喧嚣犹未息，闲听叫卖两三声。
谢吴云蜀女史惠茶	[当代] 江南雨	醴泉烹罢唤新尝，素手轻斟琥珀光。韵续百年留梦古，茶分一盏入唇香。岭前袅袅抟佳气，马背悠悠卧夕阳。我似飘然云外客，暂凭清露润诗肠。
日近重九登昆明大观楼用杜牧齐山登高韵	[当代] 江南雨	红轻碧暗霁云飞，望里苍茫掩翠微。耳畔犹闻金柝响，池边不见美人归。千年往事埋幽恨，几杵疏钟共晚晖。此际登临一为客，无端寒气欲侵衣。
十二花仙题后用是务斋韵	[当代] 江南雨	题罢群芳心自伤，流年往事漫思量。应怜绮梦迷庄蝶，遂遣閒愁到野棠。粉墨千般因我累，妖娆一霎为谁妆。凭教暗洒清清泪，演绎悲欢十二场。
子佩以无题诗见示因步其韵奉和	[当代] 江南雨	北风一夜扫青芜，抱闷何堪市井垆。白日斜时光影乱，暮云掩处月轮孤。生年多梦合人笑，心境难描信手涂。闻道江南犹未雪，嫩寒先到酒边无。
莫愁湖	[当代] 江南雨	每叹芳魂化碧柔，千年遗恨自悠悠。柳烟织雨风衔泪，桂影叠寒霜满楼。有限生涯伤客梦，无名花草老汀洲。不堪暇日韶歌永，隔岸佳人唱莫愁。
偕金水客力夫新居	[当代] 江南雨	毗邻闹市隔幽窗，暂避嚣尘忆隐庞。愧我诗才兼酒力，羡君陆海与潘江。岂无菊酒吟三径，尚可清谈惜一邦。炎暑难消忧闷久，坐听帘外雨淙淙。
无题	[当代] 江南雨	仰如山月慕清凉，隔岸遥怜水一方。半世交亲只三五，六朝人物渐寻常。影来影去原无迹，花落花飞空有香。恐是仙凡终异路，梦魂到处久彷徨。
无题	[当代] 江南雨	主义也如乔达摩，只今孰与證娑婆。世间纵有真经好，堂上偏生歪嘴多。入耳能详惟语录，凭君不朽亦虫窠。未知万代千秋后，信女善男还几何？
乡情偶作	[当代] 江南雨	一帘疏雨夜清凉，断续蛙声过短墙。花气袭人愁渐远，童年入梦忆偏长。浮沉每似风飘絮，岁月频经海变桑。偶有乡心近尤切，故山明月小池塘。
甘棠社邀赏玉渊潭樱花步海藏楼诗韵四首 其四	[当代] 江南雨	寂寂幽芳烂漫开，凄然凝望锦云堆。岂堪别后伤千忆，莫若花前醉一回。纵有清风收艳骨，应无好梦续春雷。吟笺空洒泪痕满，惆怅谁怜楚客才。
甘棠社邀赏玉渊潭樱花步海藏楼诗韵四首 其二	[当代] 江南雨	遥想清容出短墙，为寻芳信赴甘棠。早莺乍唤春心动，薄雾轻匀紫陌香。几处画船维细柳，谁人箫管趁初阳。久羁日下思贤友，才见红云喜欲狂。
甘棠社邀赏玉渊潭樱花步海藏楼诗韵四首 其三	[当代] 江南雨	晓行幽径踏香尘，袅袅枝头浥露新。俗世惟消长日酒，好花偏领一时春。眼前风物真如梦，劫后桃源且寄身。奈此韶华眠不得，满园清气欲侵人。
甘棠社邀赏玉渊潭樱花步海藏楼诗韵四首 其一	[当代] 江南雨	昨夜熏风醒玉柯，悄然十万小冰娥。久无春梦枯诗笔，偶纵愁怀赖酒魔。清友邀时情未已，红尘起处势如何。料知千树霓裳舞，应似梅花雪满坡。
偕醉剑游豫园感作	[当代] 江南雨	柳芽初绽草新萌，最爱江南雨后晴。断续风中香淡淡，丁冬声里水清清。浮生有幸暂为客，蹇命无缘空具名。奈是明朝行渐远，与春相近莫如卿。
丙戌仲夏贺青青子佩芳辰	[当代] 江南雨	醉人芳意胜春浓，扑面新荷淡淡风。烟草一川因雨润，榴花五月为君红。惜无良药消尘劫，幸有微吟托远鸿。闲日紫琅诗共酒，佳辰应更举霞盅。
别苏州寄云起、飘然、小筑及斑点猫诸君	[当代] 江南雨	一路行来一路歌，吟边迤逦好山河。欲将劫后迷尘魄，来寄槐前续梦柯。联句吴门情未已，寻梅邓尉意如何。我名愧作江南雨，不及诸君得润多。
木兰花 甲午冬，予居处夹道多南天竹，朱实如豆，团圞可爱，而通体皆毒，食之心死	[当代] 石任之	珊瑚结作相思子。重揾去年花下泪。感春天气欲生尘，忆旧心情同拾翠。冬风谁信多情以。此毒伤心心即死。化灰化骨替人红，深意临歧能语未。
咽痛	[当代] 石任之	嚼露不知味，饮月惟轻啜。夜气灼我肤，欲呼结我舌。形骸谁之物，鸣默同一吷。言若止于声，歌哭为两夺。
二月廿六日过银锭桥	[当代] 石任之	花开尚馀寒，我来石桥侧。手把东君裳，一岁一相识。静水浮绿荑，明波滞深黑。幽潜憩毒龙，应起风雷殛。一旦坐心囚，一境三年惑。扣之久无声，忏骨珊瑚色。有时仍贪味，春虫鸣不息。怠弃几花朝，牢天愁自织。爱执渐以消，如如不可即。馀日二万馀，万念移顷刻。肯持春酒杯，向晚犹恃力。举头会一笑，此意偶相值。
暮春呈会法师	[当代] 石任之	苍碧拘人如系圄，念念啮藤有二鼠。偶观自反病废身，是非纷妄天未与。我辈何为来此间，芬陀利华出海渚。初月梵堂岩径微，流霞松火扫花煮。会师清羸虚白生，闲立浮云镇来去。寒潭柏影涤俗氛，潜息鱼龙听夜语。万法空音贝叶宫，拨开病眼燃千炬。宝界先识严身花，净土唯心造归所。一业所感未来生，我惭痴在骨深处。帝乡别时冻未花，归来春暮色香沮。结习如烟散不收，万虑成灰吹仍举。潺湲灌顶消积疑，默坐移时千万绪。在笼在野俱在心，试以群魔为法侣。雪山半偈能舍身，觉性了时辞逆旅。
暴力梅雨，数夕不寐	[当代] 石任之	狂霖棹屋赴蓬瀛。一斛残宵酝宿酲。惘惘悲心生壮气，爇之长令眼空明。
何园牡丹开尽	[当代] 石任之	向日瞻花手未温。美人颜色即深恩。乞维摩诘示无病，不涴衣痕并土痕。
与友人话小词，闻之者感慨倍于言之者	[当代] 石任之	不吝悲欢感万重。可期惟有碧芙蓉。天心亦许无离别，但使馀年不再逢。
卧楼数日，乃见黄玉兰已开，西府海棠盛极	[当代] 石任之	一径名花快似仇。忽然新荠到溪头。仲春与我有同疾，芳事分明始下楼。
白玉兰	[当代] 石任之	绪不知名劝几杯。赏花天气一时回。蜉蝣也在春风里，三世江南白燕来。
丙申自寿	[当代] 石任之	神山消息讯东风。守到梅花色是空。又借转身春一搦，烈花柔酿想奇功。
极寒，道中飞雪	[当代] 石任之	飞潮冻折老龙醒。海气犹骄海色暝。消息上清亲谪堕，江山敕令卧云扃。
奉迦陵师命和沈秉和先生贵州绿宝石茶绝句二首 其一	[当代] 石任之	既别丹丘亦不妨。黔山芝绿草生香。伏魔味道驱残夜，候我精神如太阳。
奉迦陵师命和沈秉和先生贵州绿宝石茶绝句二首 其二	[当代] 石任之	微生定业两相疑。狂慧消磨旋作痴。喝破中天看月在，心花净洗拜吾师。
乙未腊月朔日	[当代] 石任之	东海西来几作田。可能回首会群仙。欲凭双鲤呵云去，不买江湖载鹤船。
连雨，数过廿四桥	[当代] 石任之	去似妖魂不可招。江风嘘阁复生潮。年馀识得沧波味，者是三生廿四桥。
乙未中秋	[当代] 石任之	味此梦身生恍惚。西风起振秋阴末。人生各自有初怀，执我心盟与明月。
谢七紫赠新橙	[当代] 石任之	江北江南旧雁行。嫩黄初擘振衣香。萧然独立山中月，一树深深压夜霜。
樱花寺图	[当代] 石任之	便做花之寺中客，也应残萼寂难开。美人幸是痴于我，不厌春风过后灰。
夜寒	[当代] 石任之	梅花开作广陵春。梦里轻霜不受尘。呵手应知双袖冷，我今身是北归人。
夜色	[当代] 石任之	湖声吹起小桥东。一束芦花坠晚风。好夜如欢容易别，看星人在月明中。
风起始知苑中多蜡梅	[当代] 石任之	去岁识君萧寺里。冷香暗自弹铅水。小楼此夜未知寒，独立遗尘风不已。
又	[当代] 石任之	碧树秋云一霎凉。乌菱红芡下青霜。相招乘鹤桥头饮，满袖西风夹桂香。
寄人	[当代] 石任之	君若来时夜尚温。野风吹桂绿杨村。萦襟一缕无由寄，但数门前秋水痕。
梨花	[当代] 石任之	月中和雪分颜色，一树寒云飞未飞。我愿梨花长似玉，不需相忆拭春衣。
丁香	[当代] 石任之	此恨何曾关紫白，当时著雨下西楼。梦中不许丁香结，解却开愁是落愁。
杨妃樱	[当代] 石任之	春风若恃如君宠，萎绝枝头又马嵬。到底看花同小劫，犹怜残萼未成灰。
垂丝海棠	[当代] 石任之	赠我芳菲百五场。东风惟解断人肠。是谁会得空华味，日影斜飞过海棠。
郁金樱	[当代] 石任之	石城听唱郁金堂。楼背春阴过短墙。且向花间持晚照，十分红处已成伤。
白芍药	[当代] 石任之	次第红情浑欲谢，绿窗不许雪梨遮。忽然飞过双胡蝶，开到阶前芍药花。
将行留别水仙花	[当代] 石任之	倩谁长对水仙神，劫里生年梦亦身。向晚风鬟窥海镜，大千照彻即微尘。
二乔碧桃	[当代] 石任之	红浅红深未比邻。阑干十二可怜春。碧桃院落双红色，料是东风未染匀。
初夏杂咏四绝 其二	[当代] 叶嘉莹	一庭榴火太披猖，布谷声中艾叶长。初夏心情无可说，隔帘惟爱枣花香。
初夏杂咏四绝 其三	[当代] 叶嘉莹	苏黄李杜漫平章，组绣飞扬各擅场。谁识放翁诗法在，小楼听雨夜焚香。
读羡季师载辇诗有感二首 其二	[当代] 叶嘉莹	我本谈诗重义山，廋辞锦瑟解人难。神情洽醉醇醪里，笺注难追释道安。
初夏杂咏四绝 其一	[当代] 叶嘉莹	柳花吹尽更无绵，开到榆花满地钱。一度春归一惆怅，绿槐阴里噪新蝉。
读羡季师载辇诗有感二首 其一	[当代] 叶嘉莹	宫殿槐安原是梦，歌残玉树总成尘。吟诗忽起铜驼恨，我亦金仙垂涕人。
聆羡季师讲唐宋诗有感	[当代] 叶嘉莹	寂寞如来渡世心，几回低首费沉吟。纵教百转莲花舌，空里游丝只自寻。
故都春游杂咏八首 其八	[当代] 叶嘉莹	斜日依山树影长，畏吾村畔柳千行。吟鞭东指家何处，十载春明等故乡。
故都春游杂咏八首 其七	[当代] 叶嘉莹	灵雨祠前旧酒旗，江山犹是昔人非。剩有宫墙三数曲，晚来空送夕阳归。
故都春游杂咏八首 其六	[当代] 叶嘉莹	玉泉山水旧知名，的的波光照眼明。不是青龙桥畔过，谁知泉水在山清。
故都春游杂咏八首 其五	[当代] 叶嘉莹	裂帛湖边春草青，溪池桥畔水泠泠。空馀碧玉如环句，一代风流忆阮亭。
故都春游杂咏八首 其四	[当代] 叶嘉莹	海棠开谢几回春，耶律祠临绿水滨。欲问明朝兴废事，只今惟有燕泥新。
故都春游杂咏八首 其三	[当代] 叶嘉莹	园名谐趣意何如，曲槛鸣泉大可居。时听微风一惆怅，落花飞下打红鱼。
故都春游杂咏八首 其二	[当代] 叶嘉莹	停车爱看远山岚，一片天光映水蓝。两岸人家门半掩，板桥垂柳似江南。
故都春游杂咏八首 其一	[当代] 叶嘉莹	三月西堤柳半冥，一篙野水涨浮萍。长年不踏城郊土，不道西山尔许青。
故都怀古十咏 其十 芦沟桥	[当代] 叶嘉莹	黄树青烟入远郊，平川南北枕长桥。愁看一线桑乾水，滚滚尘氛总未消。
故都怀古十咏 其七 蒯文通坟	[当代] 叶嘉莹	广渠近郭峙高邱，冷雨凄风几度秋。庄语可教天子动，蒯生终不负韩侯。
故都怀古十咏 其八 将台	[当代] 叶嘉莹	往来犹见故台基，貔虎英风渺莫追。当日翠华临幸处，寒云衰草半迷离。
故都怀古十咏 其九 黄金台	[当代] 叶嘉莹	萧萧易水自东来，督亢陂前半草莱。枉说黄金可招士，登临徒使后人哀。
故都怀古十咏 其六 三忠祠	[当代] 叶嘉莹	两代英灵聚一堂，中原共有恨茫茫。遗踪指点归何处，空见祠前蔓草荒。
故都怀古十咏 其五 颐和园	[当代] 叶嘉莹	飒飒西风苑树寒，颐和景物久阑珊。当年帝子今何在，父老相传泪未干。
故都怀古十咏 其四 于少保祠	[当代] 叶嘉莹	丹心自誓矢孤忱，决策平戎卫紫宸。岂意功高翻见戮，至今风雨泣铜人。
故都怀古十咏 其二 太液池	[当代] 叶嘉莹	御柳秋临太液波，残枝向尽尚婆娑。禁城此日凄凉甚，水到金鳌饮恨多。
故都怀古十咏 其三 文丞相祠	[当代] 叶嘉莹	世变沧桑今古同，成仁取义仰孤忠。茫茫柴市风云护，两宋终收养士功。
故都怀古十咏 其一 瀛台	[当代] 叶嘉莹	台影临波几岁经，秋来摇落满池萍。槛龙休问当年事，转眼沧桑尽可惊。
潇湘	[当代] 叶嘉莹	怕唱潇湘斑竹枝，洞庭波起叶飞时。衡阳归雁无消息，独卧空堂月上迟。
六朝	[当代] 叶嘉莹	莫对西风感六朝，江南秋草已全凋。只今惟有秦淮月，冷照孤城夜半潮。
不接父书已将半载，深宵不寐，百感丛集，灯下泫然赋此	[当代] 叶嘉莹	雏凤应缘失母痴，天涯谁念最娇儿。遥知今夜成都客，一样青灯两鬓丝。
除夕守岁	[当代] 叶嘉莹	今宵又饯一年终，坐到更深火不红。明日春来谁信得，纸窗寒透五更风。
岁暮偶占	[当代] 叶嘉莹	写就新词近岁除，半庭残雪夜何如。青灯映壁人无寐，坐对参差满架书。
寒假读诗偶得二首 其二	[当代] 叶嘉莹	剪就轻罗未易缝，深宵独对一灯红。分明梦到蓬山路，尚隔蓬山几万重。
寒假读诗偶得二首 其一	[当代] 叶嘉莹	每从沉着见空明，一片冰心澈底清。造极反多平易语，眼前景物世间情。
晚归	[当代] 叶嘉莹	婆娑世界何方往，回首归程满落花。更上溪桥人不识，北风寒透破袈裟。
归雁	[当代] 叶嘉莹	不逢青鸟书难寄，已过衡阳休再来。知否汀洲摇落后，沙明水净只堪哀。
冬柳	[当代] 叶嘉莹	记得青溪新涨迟，杨花飞尽晚春时。谁怜十月隋堤道，剩把空枝两岸垂。
寒蝉	[当代] 叶嘉莹	怜君何事苦栖迟，又到羲和西向时。凉露已收霜欲下，长吟休傍最高枝。
昨夜	[当代] 叶嘉莹	别来塞草几经秋，昨夜西风雁绕楼。万里征帆孤枕上，梦随明月到扬州。
闻蟋蟀	[当代] 叶嘉莹	月满西楼霜满天，故都摇落绝堪怜。烦君此日频相警，一片商声入四弦。
思君	[当代] 叶嘉莹	倚遍阑干几夕阳，秋怀暮景共苍茫。思君怕过离亭路，春草年年减故芳。
晚秋偶占	[当代] 叶嘉莹	少年何苦学忘机，不待人非已自非。老尽秋光无一事，坐看黄叶下阶飞。
过什刹海偶占	[当代] 叶嘉莹	一抹寒烟笼野塘，四围垂柳带斜阳。于今柳外西风满，谁忆当年歌舞场。
空山	[当代] 叶嘉莹	天上云连蔓草荒，芦花白到水中央。空山秋后浑无梦，一片寒林绾夕阳。
悼皖峰夫子二首 其二	[当代] 叶嘉莹	列坐春风未匝年，何期化雨遽成烟。从今桃李无颜色，啼鸟声声叫杜鹃。
悼皖峰夫子二首 其一	[当代] 叶嘉莹	几回凭吊过嘉兴，俯视新碑感不胜。遥想孤吟风露下，数丛磷火代青灯。
哭母诗八首 其八	[当代] 叶嘉莹	寒屏独倚夜深时，数断更筹恨转痴。诗句吟成千点泪，重泉何处达亲知。
哭母诗八首 其七	[当代] 叶嘉莹	年年辛苦为儿忙，刀尺声中夜漏长。多少春晖游子恨，不堪重展旧衣裳。
哭母诗八首 其六	[当代] 叶嘉莹	本是明珠掌上身，于今憔悴委泥尘。凄凉莫怨无人问，剪纸招魂诉母亲。
哭母诗八首 其四	[当代] 叶嘉莹	叶已随风别故枝，我于凋落更何辞。窗前雨滴梧桐碎，独对寒灯哭母时。
哭母诗八首 其五	[当代] 叶嘉莹	飒飒西风冷穗帷，小窗竹影月凄其。空馀旧物思言笑，几度凝眸双泪垂。
哭母诗八首 其三	[当代] 叶嘉莹	重阳节后欲寒天，送母西行过玉泉。黄叶满山坟草白，秋风万里感啼鹃。
哭母诗八首 其二	[当代] 叶嘉莹	瞻依犹是旧容颜，唤母千回总不还。凄绝临棺无一语，漫将修短破天悭。
哭母诗八首 其一	[当代] 叶嘉莹	噩耗传来心乍惊，泪枯无语暗吞声。早知一别成千古，悔不当初伴母行。
读皖峰夫子诗后三首 其三	[当代] 叶嘉莹	自是春花富艳妆，东坡五醉不为狂。林梅陶菊谁堪并，合铸新辞陆海棠。
读皖峰夫子诗后三首 其二	[当代] 叶嘉莹	自古诗人涕泪多，一腔孤愤写悲歌。每吟舒望遥山句，始信文章挽逝波。
读皖峰夫子诗后三首 其一	[当代] 叶嘉莹	低讽如闻落笔声，兴言啼笑自天成。青山碧水崚嶒气，有客高歌咏不平。
挽缪金源先生	[当代] 叶嘉莹	山林城市讵非讹，箪尽瓢空志未磨。又见首阳千古节，春明也唱采薇歌。
高中毕业聚餐会后口占三绝 其三	[当代] 叶嘉莹	握别灯阑夜已分，一弯斜月送归人。他年若作儿时忆，回梦春风此最真。
高中毕业聚餐会后口占三绝 其二	[当代] 叶嘉莹	歌罢方知强笑难，临风寂寞立更残。交游总角风云散，回首芸窗涕泗澜。
高中毕业聚餐会后口占三绝 其一	[当代] 叶嘉莹	强饮离樽奈别何，言欢翻恨聚无多。都将珍重前途语，发作筵前一曲歌。
秋晓	[当代] 叶嘉莹	五更败叶因风落，声声檐际添萧索。惊飞乌鹊欲何栖，四望寒霜满林薄。
小紫菊	[当代] 叶嘉莹	阶前瘦影映柴扉，过尽征鸿露渐稀。淡点秋妆无那恨，斜阳闲看蝶双飞。
对窗前秋竹有感	[当代] 叶嘉莹	记得年时花满庭，枝梢时见度流萤。而今花落萤飞尽，忍向西风独自青。
秋蝶	[当代] 叶嘉莹	几度惊飞欲起难，晚风翻怯舞衣单。三秋一觉庄生梦，满地新霜月乍寒。
咏莲	[当代] 叶嘉莹	植本出蓬瀛，淤泥不染清。如来原是幻，何以渡苍生。
留别哈佛三首 其三	[当代] 叶嘉莹	临分珍重主人心，酒美无多细细斟。案上好书能忘晷，窗前嘉树任移阴。吝情忽共伤留去，论学曾同辨古今。试写长谣抒别意，云天东望海沉沉。
咏菊	[当代] 叶嘉莹	不竞繁华日，秋深放最迟。群芳凋落尽，独有傲霜枝。
南溟	[当代] 叶嘉莹	白云家在南溟水，水逝云飞负此心。攀藕人归莲已落，载歌船去梦无寻。难回银汉垂天远，空泣鲛珠向海沉。香篆能消烛易尽，残灰冷泪怨何深。
留别哈佛三首 其一	[当代] 叶嘉莹	又到人间落叶时，飘飘行色我何之。曰归妄自悲乡远，命驾真当泣路歧。早是神州非故土，更留弱女向天涯。浮生可叹浮家客，却羡浮槎有定期。
留别哈佛三首 其二	[当代] 叶嘉莹	天北天南有断鸿，几年常在别离中。已看林叶惊霜老，却怪残阳似血红。一任韶华随逝水，空余生事付雕虫。将行渐进登高节，惆怅征蓬九月风。
岁暮杂诗三首 其一	[当代] 叶嘉莹	举世劳劳误到今，更从何处涤烦襟。海潮妄说如来法，锦瑟宁传太古音。一片花飞妨好梦，十年事往负初心。人间遗杖知多少，不见天涯有邓林。
岁暮杂诗三首 其二	[当代] 叶嘉莹	清愁寂寞当清欢，参学空依六祖坛。道力未因人力长，诗情渐与岁情阑。案头香烬心常懒，帘外风多酒易寒。说着向来哀乐事，等闲都似梦中看。
岁暮杂诗三首 其三	[当代] 叶嘉莹	急管繁弦满大都，飘零只合一身孤。江山有恨花仍发，天地无情眼欲枯。酒薄难寻欢意味，锦长空费绣功夫。早知双鬓无堪惜，一任堂堂日月徂。
晚秋杂诗五首 其四	[当代] 叶嘉莹	年年樽酒负重阳，山水登临敢自伤。斜日尚能怜败草，高原真悔植空桑。风来尽扫梧桐叶，燕去空余玳瑁梁。金缕歌残懒回首，不知身是在他乡。
晚秋杂诗五首 其五	[当代] 叶嘉莹	花飞无奈水西东，廊静时闻叶转风。凉月看从霜后白，金天喜有雁来红。学禅术必堪投老，为赋何能抵送穷。二十年间惆怅事，半随秋思入寒空。
晚秋杂诗五首 其三	[当代] 叶嘉莹	深秋落叶满荒城，四野萧条不可听。篱下寒花新有约，陇头流水旧关情。惊涛难化心成石，闭户真堪隐作名。收拾闲愁应未尽，坐调弦柱到三更。
宜兴善卷洞	[当代] 王引	古洞原封震泽春，潜销山骨别通津。儿童只作石头看，无限燃犀说梦人。
武夷山朱熹纪念馆	[当代] 王引	文翁堂奥半莓苔，九曲酽波一茗杯。皓腕佳人汲江月，活源岂必洛川来。
万达赏饭	[当代] 王引	绿城花影对形樗，冬雨春杯各感吁。若许珊瑚持北海，已应鲛泪重南珠。
龙舟水绝句三首 其三	[当代] 王引	端午愁新彩线长，偶将温酒酹波凉。输他得助行膏雨，上濑流残饭饵香。
龙舟水绝句三首 其一	[当代] 王引	岭南五月龙舟水，角黍定飧鱼鳖孙。不合书生罪神禹，前村去岁瓦留痕。
龙舟水绝句三首 其二	[当代] 王引	竞渡旗翻日脚低，鼓雷棹雨沸烝黎。却遗佳节属箕子，楚客魂归今尚迷。
长沙广州车中得沈小淩短信言时游爱晚亭云	[当代] 王引	迢迢庾岭客征南，瘴雨蛮烟洗不堪。却羡停车沈公子，潇湘爱晚鬓青岚。
天山公园即景	[当代] 王引	花矫惊鸿影倒涵，如缨芳树缀湖岩。波心但解绿重复，人面已看红倍添。
杭州道中次晚成韵	[当代] 王引	畸骨樗身守厄年，烧痕挟绿蚀枯禅。南来一枕西湖雨，梦比春鸿白鹭先。
重经海珠桥下	[当代] 王引	楚梦吴钩白浪分，层楼夜渡岸南云。可能衣雪如双鹭，倚槛花身不是君。
武汉张公堤	[当代] 王引	野旷平莎接汉川，秋深无复柳吹绵。朱轮碾陌痕纷在，独忆公辕为护田。
小区喷泉见彩虹有作	[当代] 王引	泉喷日灼幻晴阴，客岂逢秋感易深。试辨垂虹青到紫，中间倘有少年心。
瓶花	[当代] 王引	一枝陇雪供瓶盂，看映桃花上颊初。若比佳人真绝代，春温原不避冬庐。
浙江道中见竹作二绝句 其二	[当代] 王引	凤尾何期出翠浓，淩云直节意从容。无端却入江湖手，辜负春山万箨龙。
浙江道中见竹作二绝句 其一	[当代] 王引	羁客江湖入梦寒，纷纷归去子陵滩。沿途恰有千竿竹，一竹竿当一钓竿。
西安华阴道中绝句四首 其四 玉泉院	[当代] 王引	捆鞋束髻掩茅茨，手撚黄庭复撚髭。山上白云山下客，默然相看已多时。
鼓浪屿日光岩故郑成功水操处	[当代] 王引	阵云垂野卷蓬根，名将前滩结戍屯。黑铁而今青草里，空余白鹭渡金门。
西安华阴道中绝句四首 其三 华山	[当代] 王引	羞同樗栎身徒老，窃比蜉蝣客自惊。犹有襟期凭远梦，与山奇崛两峥嵘。
西安华阴道中绝句四首 其一 灞桥	[当代] 王引	枯滩乱柳隐迢迢，想见初来雪未消。已是他乡犹作别，却教何处绾长条？
西安华阴道中绝句四首 其二 渭水	[当代] 王引	朝问耕樵暮课孙，磻溪老朽久垂纶。可怜翁向直中取，不是君王梦里人。
夜班飞机北京至南京有寄	[当代] 王引	人窥牛女月窥窗，碧海淩虚影不双。才到长江休北望，相思迢递在邕江。
望湖	[当代] 王引	湖上青山似画图，前山欲掩后山无。有人立看山无数，只说故人居后湖。
杭州灵隐寺药师殿	[当代] 王引	心病还须心药医，不应我佛少人知。世间何限痴儿女，几个前来拜药师？
山溪	[当代] 王引	久闻清溪水，能洗风沙色。入山待寻幽，溪已背山出。
宿普陀山夜过普济寺	[当代] 王引	寺深灯火杳，月白小池明。相语还相默，骚骚菡萏声。
泛舟玄武湖	[当代] 王引	台城烟树掩楼居，玄武波平有跳鱼。似此江湖归未得，满城争说学陶朱。
值周为七宝外国语小学	[当代] 王引	红白橙楼绕绿樟，客充执戟卫周庠。尽教家长成鱼贯，毋愧儿童列雁行。旗语试翻晨露湿，车流敢立暮尘忙。门墙夫子身难及，猛忆书香与桂香。
口号寄孟兆祥	[当代] 王引	莫道不相聚，聚时还别离。惟馀杏花雨，尽湿故人衣。
陪法国人游成都青羊宫	[当代] 王引	函关久约青羊肆，柱史还迎碧眼胡。双语同传仙箓下，两仪源与智心俱。桩连北斗贯熊尾，姥近西方攀蚁徒。海外如须更求访，谷歌袖里有瀛壶。
云南宜良九乡溶洞	[当代] 王引	滇龙块垒不堪眠，吐作石林馀洞偏。相惯千春蕃草木，自将九曲贮山川。笋床久待青云直，钟乳遥看白雨悬。边石湖田耕未得，试观彝寨忆桃源。
冬晨赴学	[当代] 王引	梅陇休沐客途殊，犯晓情如访泗洙。杨柳再来思雨雪，冰霜先自染髭须。渐肥刘备轻三顾，失路陶朱隔五湖。谬算半生帷幄里，几人同学共踟蹰。
都门秋感	[当代] 王引	堕叶候虫如碎冰，都门虚席久无凭。议多未免佛著粪，方古翻从医折肱。虚耗白头长铗叫，慰留青眼短檠灯。鸿飞今逐江南计，惭愧西风老季鹰。
题林芝南伊沟宇妥元丹贡布著书处	[当代] 王引	俗说重生药师佛，汉言藏地李时珍。百花酿借他山玉，四部医回雪域春。烦恼人多自贵贱，菩提心岂别疏亲。君看雅鲁尼洋水，交集叠如哈达巾。
长江两湖岁苦水患修固堤防号五十年一遇而年年溃之今岁江西大水作龙舟水长句 其二	[当代] 王引	龙舟五月竞千村，鼓雨催飞入酒樽。指箸使君雷下失，运筹弃卒幄中论。沉湖差幸非周鼎，去国难招岂楚魂。便集银潢千派水，心灰重洗亦霉痕。
雅安碧峰峡俗传女娲补天处	[当代] 王引	嶂磨烟洗廓秋形，石补无功帝堕星。峡底幽峰森锁钥，林端飞瀑挂雷霆。世迷思不周山触，客梦痕添雅雨零。异境图南从此始，画屏深处也冥冥。
珠海海泉湾望海	[当代] 王引	蛮边花薄亦沾衣，瘴散晴沙送落晖。远屿葑田铺翡翠，浮槎菱镜走依威。岭云以北鲲难化，闸水不西龙竟归。旧梦天孙如续就，可能片石是支机。
长江两湖岁苦水患修固堤防号五十年一遇而年年溃之今岁江西大水作龙舟水长句 其一	[当代] 王引	魂伤思共汨罗招，未独湘累吊艾萧。重午苦兼连月雨，一生能几百年潮。天其有壤劳精卫，民实无田歌帝尧。准拟鹪枝谋暂住，鹪枝况逐泪漂漂。
茅山二首 其一	[当代] 王引	仙真驻跸三茅地，葵藿亲倾那计程。爆竹每招毅魄返，插桃合伴羽衣轻。坛高近日难遗世，镜不回春许忘情。翠葆云车今尚在，只趋丹陛卜君平。
茅山二首 其二	[当代] 王引	灵宫翠岭望如悬，鼠鬣泥胎尚赧然。虚授簶符耽白首，巧安炉鼎惹青钱。犬声邻县犹邻国，鹤氅昔形非昔年。他日漆园嘲鬼谷，洗心重到客泉前。
韶关南华寺	[当代] 王引	香火氤氲薝卜林，当年驻锡祖庵深。六传少室西来法，一许曹溪北望心。藏部坛经同贝叶，僧寮滴雨始唐音。菩提明镜应无物，犹伴真身直到今。
哀汶川震灾	[当代] 王引	玉垒浮云蔽断垣，回风蜀道杂悲酸。物齐蝼蚁身终腐，坟近缥缃骨更寒。狼藉九泉呼望帝，虎贲百死问材官。至今堰塞平湖水，犹似啼痕不肯乾。
雨夜不寐起读春冰集时夜气纵横中心如沸因借如冰甲申韵拉杂记之	[当代] 王引	忧枝愤石托精禽，呵壁深宵奈俗襟。喑马市求多病骨，散樗绳约岂初心？渐飘粟雨天当哭，如泮春冰愁见侵。坐到他年一弹指，夜窗风乱瞽师琴。
至重庆连日有雨	[当代] 王引	高唐春梦接蛙池，角黍菖蒲动语悲。世事雨蜗涎故辙，盘飧冰鲤讯归期。江喧水气虚檐隔，山吐烟岚湿鬓知。更看晓枝添别泪，一城花缟祭云旗。
惠山二泉	[当代] 王引	扰扰烟波未致身，风荷屏竹隔嚣尘。栏新漫引梁溪客，井古唯涵震泽春。月映松鳞弦绝响，雪翻茶乳迹空陈。扁舟欲逐鸱夷去，为问泉甘可解颦？
夜京用旧韵效樗斋体	[当代] 王引	鹓列宫槐俨肃清，车如池萼簇波行。摇秋未陨巫阳梦，涨腻已通秦帝京。月烙青天凝火冷，灯抽白刃翳霜明。八通鸣轨铿锵骨，万巷睡酣雷默声。
邢晓幕移家广州访于丽江花园	[当代] 王引	蛮风蜒雨阻浮杯，杂置散樗为异材。桥下洛溪方逆折，胸中韬略自崔巍。君今雪鹭当湖立，客替秋鸿度岭来。星露他年都不记，一身花影话秦灰。
赴京	[当代] 王引	萧囊云水早霜清，雁影萍踪两背行。吴客舆图兼禹域，蓟门风物渺神京。久耽酒白乡心老，作意楸红俗眼明。回首西窗灯后约，料应夜雨话秋声。
申城大雪夜归作依眉山韵 其二	[当代] 王引	黑衣暮作缩头鸦，才踏琼瑶又逐车。广厦渐藏冰世界，隔窗徒辨雾昏花。劣童持帚狂呼伴，游子沿灯苦忆家。泥爪今逢歧路外，莫因南北泣交叉。
日前颇闷赋眼花耳热之句自遣未成今军持兄携留社丛刊邀饮既别忽念前句因足为一首兼呈军持并留社诸子	[当代] 王引	五斗生涯长梦寐，十年归计负云山。岂唯司马青衫湿，永忆浮凫白日闲。世味俗情分腊酒，眼花耳热敌秋颜。尚留数子奇篇在，苕霅风高许共攀。
申城大雪夜归作依眉山韵 其一	[当代] 王引	上方织女弄机纤，下界已嫌刀尺严。衣拟裁云翻惹絮，风真割面况沾盐。漫惊霁色明高阁，尚待春温入破檐。寒士梦回芒在背，愁看圃草剩微尖。
杭州同仁邀饮西湖明鉴楼时荷花极盛	[当代] 王引	孤山堤柳漫垂条，作计烟波归尚遥。饷我樽前风菡萏，看君舌底蕴江潮。葛洪岭隔丹难致，苏小坟平梦易销。说到鉴湖秋侠事，此愁如海欲分瓢。
胡僧兄来沪会军持风二中天吴诸兄招饮予以公干故遽不得往因各饮其所及见复饮于云南路山东小馆	[当代] 王引	一鼓频催况鼓双，相逢火急理残缸。岂无国士思莼客，尽有盘飧荐鲁帮。夜入吴天呼愦愦，珠联越榜溅逄逄。他年逸少重挥翰，应记今宵雨打窗。
文庙路小酌有狗肉锅仔戏成一律	[当代] 王引	久疏仗义屠沽辈，敢觅仙人辟谷方？香肉已应惊佛老，俗身料未列门墙。世堪白眼姑同醉，酒少青梅肯自尝。可惜不当风雪夜，灰红旋拨破铛旁。
成都黄龙溪与四川同仁坐而论道	[当代] 王引	服辕南北各辚辚，偶向江漘暂憩神。作态飞虫旋扑面，无因乡酒亦关身。帘看桑竹迁陵谷，座论濠梁许鬣鳞。物役明朝巴道路，不辞魂梦往来频。
访汉阳归元寺五百罗汉遇雨读寺藏唐阎立本绘观音像拓碑	[当代] 王引	区区五百若为神，稍觉堂中大士亲。僧踞蒲团闲向晚，笔匀柳色巧生春。散花苦忆珠缨饰，冲雨难堪露电身。何事檐阴二三子，青钱频卜亦无因。
登南普陀寺后五老峰	[当代] 王引	南堂侧畔柏森森，转处黄墙接翠岑。顾趁少年腰脚在，不辞古径艾蒿深。蛛遗一网粘虫翅，风散千丝动客心。野外了无尘外想，且容啼鸟啅清音。
于老风寓所饮酒食蟹次莼客韵	[当代] 王引	无涯飘客逐萍梗，有限清樽对箸端。左酒右螯今共把，黄花丹橘自疏看。经年扶醉归人海，几日持筇到莫干？除却桂丛无说处，江湖百味只深寒。
读壁下诗	[当代] 王引	云溪已在剡溪外，归卧淞江读楚骚。刀夺庖丁批结节，茧由蚕女备抽缫。久耽笔触双行泪，失赚尘封两鬓毛。知有问天呵未发，恐惊山上老猿猱。
船舶大厦见乔木而盆栽尝得句飘摇人堪恨供赏只自疑今于汤臣中心复见之因补足其意	[当代] 王引	蕙质从教识婉娈，讶渠伏爪效龙蟠。料应问道原难直，未审容肱果易安。天意一朝劳体骨，根宜九曲到幽寒。玻璃广厦无穷树，更待何人徙倚看？
阿朱索字	[当代] 王引	识交都未识身姿，倘有春心落笔锥。枕伏南柯吁梦短，屏凭北雁愧书迟。唐碑晋帖摩挲处，白纸青蝇困蠢时。忽忆静安当日语，人间字字总堪疑。
夜饮衡山路	[当代] 王引	逢君别后久迷离，枉费情怀似小资。倦客座中延白领，美人灯下点青啤。出离众笑成孤笑，世事醒时宁醉时。欲待平明觅来路，车窗回首待相疑。
沪扬道中	[当代] 王引	客车兀兀数归程，才到中途梦不成。身便生涯徒老大，心随云际偶阴晴。风声已搅肝肠乱，山势初连块垒平。记得来时花正发，江南江北若为情？
送艾毅去职兼自赠	[当代] 王引	相逢沪上笑衣宽，惭愧功名误谢安。世事每于书外识，美人多是醉中看。遥知万里风沙色，并入五湖云水寒。白下别来今又别，明朝努力且加餐。
岳王庙	[当代] 王引	翠微亭下系行舟，重到西湖二十秋。路转红墙知岳庙，唾馀白铁拜王丘。颇惭汉祚多纨绔，未必钱塘少计谋。江左诸公今尚在，何人侧听鸟啾啾？
皮肤科专家王学民教授挽词二首 其二	[当代] 王引	文园人病榻，禹步鹤笼樊。再起期三径，永归埋九原。台空思日耀，席冷忆春暄。代谢申江水，滔滔逐泪翻。
再读水浒不知第几十遍	[当代] 王引	白虎堂前气不平，渔樵屠钓梦相迎。江湖或待英雄去，草莽谁期鼠蚁横。偶起凭空杀人意，再听隔巷卖刀声。从今莫论前朝事，欲拍栏杆泪已倾。
初五日游天台国清寺	[当代] 王引	涧流西向处，山寺再春时。塔拱峰头笋，梅喧劫后枝。挂单新岁祷，舍筏别年期。无路天台去，逆龄徒尔思。
皮肤科专家王学民教授挽词二首 其一	[当代] 王引	肇造竭心力，登攀穷发肤。不虞消渴卧，直弃饮冰躯。学海精禽恨，家山化鹤呼。从今奁匣里，深贮泣鲛珠。
初二日晚外家聚会既散与诸弟复饮至旦	[当代] 王引	竹马外家日，雁联为弟昆。鸿宁归有信，蓬岂转无根？待对何年榻，频倾向夜樽。鹡鸰知不负，欲语复成吞。
西藏杂诗之布达拉宫	[当代] 王引	赞普中兴地，坛城末法时。世随经桶转，名以坐床垂。金册承恩久，铜瓶待掣迟。遥怜青海畔，虚塔葬情诗。
西藏杂诗之大昭寺	[当代] 王引	盟碑伛偻邻，贤哲朽缁繗。暂掩谈天口，来瞻等佛身。双莲呼度母，八廓养斯民。发愿长头磕，露甘分苦呻。
雪后赴金华双龙洞	[当代] 王引	皎皎催晨曙，茫茫蹈辙新。牧羊迷缟野，杵兔补冰轮。素德无妨厚，银销不觉贫。玉龙鳞甲滑，刬尽护辚辚。
西藏杂诗之将至拉萨	[当代] 王引	朝觐复朝觐，暮临拉萨河。新村毡帐少，故梦布宫多。经辩牾秦法，壁呵宜藏歌。药王山下路，星客此曾过。
西藏杂诗之米拉山口	[当代] 王引	娑婆分世界，雪岭抱关开。鸟背经幡下，绳盘天路回。格言千仞立，慧海百川来。今越流源地，他山安在哉。
西藏杂诗之巴松措扎西岛	[当代] 王引	岫幕琉璃雨，湖纱翡翠烟。镜波青蚀骨，字叶碧垂肩。石印留王迹，芸香绕佛编。赭袍询野老，重礼故庵前。
西藏杂诗之米林县藏医学校	[当代] 王引	习经喧不哗，析病肃清衙。丹古犹诃子，人今多赤巴。慧分苗种树，缘结蔓生瓜。羡彼依邻者，医心父母家。
西藏杂诗之南迦巴瓦峰	[当代] 王引	神山如国器，不见只听闻。偶尔森矛戟，终焉障袂裙。外碑侵岭雪，边戍默原曛。记取峥嵘面，何当把示君。
春游雪窦山	[当代] 王引	桃灼讯春烽，岩鸣起蛰龙。潭如清靥活，日似丽人浓。道战鸾窥镜，息机鱼伴钟。已应邻贺监，早晚四明筇。
西藏杂诗之初到林芝	[当代] 王引	江南置雪域，垂直似天梯。山补青屏合，云铺白璧低。死生堪掘藏，风俗尚封题。今客舷窗下，桃源问犬鸡。
西藏杂诗之将赴西藏宿成都	[当代] 王引	舆图新入藏，驿路锦官城。山想岷峨外，湖连星宿平。有僧分显密，无肆卜阴晴。灯下观遗事，唐蕃本舅甥。
夜谧	[当代] 添雪斋	夜谧星辰出，秋澄环宇清。凉风回落木，大野动哀嘤。无数边缘客，因之眩惑生。附诸高莽下，暗影自逡行。
长街	[当代] 添雪斋	一瞬立无语，掌中馀薄凉。飘乎背景曲，依约旧时光。群厦影明暗，街灯仅黑黄。惟风翻冷色，惟月泛新霜。
浓荫	[当代] 添雪斋	厚幕重叠久，一时风不盈。灰云遮白日，秋气值高城。梦拾疮痍迹，聊吟老古声。远山沉暗绿，天末欲寒倾。
细雪	[当代] 添雪斋	鸿蒙萧瑟久，细雪又寒城。不得长相忆，聊期转瞬萦。风刀知所愿，玉骨剔为樱。夜覆三千里，苍华即一生。
浮生	[当代] 添雪斋	剩与秋光舞，斜阳垂老槐。半塘残影碧，一岸小风灰。游息通冥际，浮生即薄埃。云停天地静，孤叶落前台。
夜雨	[当代] 添雪斋	如磷灯火散，冷涩亦焚心。中道既臻善，后人何湿襟？潇潇夜雨下，浩浩世风喑。万象徒然窒，稽天云色黔。
玄思	[当代] 添雪斋	太素无形兆，玄思欲所依。丰隆横宇宙，幽薮渗邦畿。讵下刑天意，图南鹏影稀。迅雷成裂变，一灿动苍绯。
玄思	[当代] 添雪斋	晚来寒雨生，雾储青天下。所有迅雷过，但随流水化。永辞之远人，独逝于长夜。宛转问风声，翻飞唯梦罢。
有题二首 其一	[当代] 添雪斋	海气破天穹，中原无此风。炙焚皆旧骨，广袤陷痴瞳。振羽鸣精卫，渡河哀上公。城头花似血，血色已深红。
丁亥秋事六章 其六 秋心	[当代] 添雪斋	秋心林薮里，秋笔挟风流。寒鉴旻天肃，灵生帝子幽。青云随我梦，黄叶覆崇丘。不得光仪睹，芦花似雪稠。
丁亥秋事六章 其五 秋星	[当代] 添雪斋	南湖秋未满，不得见秋霜。北国我居处，朔风心万方。云寒尘息溢，夜湿列星殇。折骨其髓现，依然朱赤光。
丁亥秋事六章 其四 秋气	[当代] 添雪斋	精金当大冶，万籁倏缃赪。霜起夜寒渐，气衰银露生。空巢惊老燕，黯者拥孤声。天地不仁矣，由来作别情。
丁亥秋事六章 其三 秋风	[当代] 添雪斋	七月微明夜，何人罔若酲。星垂天兀兀，风杪叶萦萦。扬碧融于骨，锥心希此声。春兮亡已久，遥念亦无情。
丁亥秋事六章 其一 秋雨	[当代] 添雪斋	谁将秋夜雨，淅沥遍倾之。悬影千灯窅，窥吾一芥悲。依稀人已远，愔翳梦而知。忆此幂天下，惊雷共那时。
丁亥秋事六章 其二 秋草	[当代] 添雪斋	所见庭中草，秋寒觉太清。得黄形恻恻，固悴影轻轻。绮陌风痕起，吾心叶底倾。蓦然无所语，思海覆幽城。
一月	[当代] 添雪斋	日暖非天意？风青百草新。烟花当沸世，吾子不逢春。祈借微星魄，来呵稚骨人。白梅明夜发，所愿是亲亲。
焚骨	[当代] 添雪斋	啸歌于草昧，喑涩不成章。禋祀殄樛木，触山沈夕阳。深杯承寂寞，诸野覆苍黄。吾骨独赍志，焚如象藏香。
除夕夜，HK街市见拾剩菜者，年老孤寡西装后生皆有之	[当代] 添雪斋	万灯燃岁暮，瘠影缀星尘。陋巷寒披服，朱门光涤轮。市恩唯一饭，时策有遗仁。所惬谐朝事，未常人食人？
四月廿七	[当代] 添雪斋	春澜已逃者，我未醉眠深。夜拢鏖兵势，风生禀火祲。有身偕大患，无冀忆初心。只把少年泪，萧然徒自斟。
春分怀Louis Isadore Kahn	[当代] 添雪斋	谁驾光之驷，来勘破壁人。水铓弛海岬，射日定分春。镜影流风谧，灰华勒石新。垂听沈睡地，鸣笛一躬身。
天安门诗抄	[当代] 无名氏	京城处处皆白花，风吹热泪撒万家。从今岁岁断肠日，定是年年一月八。
天安门诗抄	[当代] 无名氏	故园风雨几经年，大厦撑持靠擎天。心志光明同日月，功勋盖世重河山。倾城人哭哀声震，漫地花飞白雪翩。空有如涛伤心泪，神鹰高逝永不还。
天安门诗抄	[当代] 无名氏	大鹏暝慧目，悲歌恸九重。五洲峰峦暗，八亿泪眼红。丹心酬马列，功过任说评。灰撒江河里，碑树人心中。
天安门诗抄	[当代] 无名氏	欲悲闻鬼叫，我哭豺狼笑。洒泪祭雄杰，扬眉剑出鞘。
天安门诗抄	[当代] 无名氏	一夜春风来，万朵白花开。欲知人民心，且看英雄碑。
天安门诗抄	[当代] 无名氏	素纸黑纱含恸剪，苍松翠柏和泪扎。谁言献花是旧俗，明朝她死定无花。
天安门诗抄	[当代] 无名氏	三千翠柏卫忠魂，紧束戎装后来人。热血已教神州赤，头颅再换宇宙新。战时方显男儿志，沙场才见赤子心。丹心誓补前人愿，谁惧马革裹全身。
天安门诗抄	[当代] 无名氏	噩耗惊四海，哭声遍九州。碑如朔风啸，哀似寒水流。天亦为之痛，地亦为之愁。行路原多难，此去更堪忧。
天安门诗抄	[当代] 无名氏	天惊一声雷，地倾绝其维。顿时九州寂，无语皆泪水。相告不成声，欲言泪复垂。听时不敢信，信时心已碎。
灵岳寺	[当代] 幻庐	西求七级引浮屠，七叶菩提入给孤。尚有槐柯容一隙，因从松雪了空无。去今去古时遑顾，如变如常境亦殊。侧岭横峰看未已，祇缘之字各崎岖。
天安门诗抄	[当代] 无名氏	九州何处觅英魂，土有余香水有神。心寄故国春依旧，襟悬碧落月无痕。万家思愁通世变，一肩霜雪挽浮尘。跳脱丹青可亲炙，清光留取照风云。
天安门诗抄	[当代] 无名氏	云水苍茫意未平，中霄起坐恸无声。诗心一点寒梅血，独吊重霄万古灵。
丙申小年前夜，邀聚生云阁外清穆轩，约押年字	[当代] 幻庐	气暖如争送灶先，相将语笑列丰筵。笔横墨沈梅红对，心泻辞华蚁绿篇。百岁生涯终遣日，九洲节物忘延年。及犹未及无穷想，收拾残杯冷炙边。
立春夜于吉日格勒涮肉遣岁，与金红二兄约用庚青进退格，即送副座归里过年	[当代] 幻庐	潜推历算换新正，饾饤盘餐与绿醽。为以陶庵伤梦忆，应如庾信接春声。花魂任对清魂健，柳眼容遮老眼青。宁自周旋皆若我，师心师古恰同行。
丙申羊日与矞晴生云二兄、云綵依东伉俪举酒迎春，分韵真字	[当代] 幻庐	天街初润雨中春，一日羊蹄疾四轮。相约呢喃双燕返，为催次第百花新。铭心淑景都添句，溅齿芳醪且拂尘。此去寻寻还觅觅，江南三月味须真。
乙未五日已赴洪都明日送春再观陈老莲屈子行吟图 其一	[当代] 幻庐	高旻岂必怨灵脩，独握芳兰孰与谋。渔父几曾哀楚泽，龙舟依旧竞湘流。香遗九畹孤衷冷，剑佩三闾胜国休。莫恃亡秦终一户，晚来风雨失绸缪。
寺中夜步	[当代] 幻庐	已更元宝履，惟欠水田衣。闹市曾因识，空门孰与归。灯瞳遥澹定，铎语自玄微。化影中庭月，应偕万虑飞。
丙申初雪 其二	[当代] 幻庐	宁分秦岭月，返照剡溪人。坼乱梅前影，醒馀蝶外身。秋残红洗尽，意远澹描新。借汝回风力，晴云捲积尘。
丙申初雪 其一	[当代] 幻庐	青素终相受，应怜第一场。收霾风可虐，落木夜何狂。泥滑仍催毂，瓶空尚倚床。毋疑难寸积，别俟蹋寻忙。
荆州	[当代] 幻庐	旄头三尺剑，鼎足一杯羹。瘗马熊王冢，飞蓬楚国城。丝罗云綵异，漆玉凤文轻。四海成今日，犹过上古声。
赠清溪之荷花游鱼水墨斗方，已悬其新居雪壁。叠韵发图来谢，乐以和之	[当代] 幻庐	秋池濡兔颖，素菂发蜗庐。胸可无丘壑，心何去笋蔬。快游重洗研，迟答愿来书。自满荒寒意，从知惜墨馀。
皇寺村	[当代] 幻庐	浣葛遥闻杵，开轩静枕溪。拱桥偕石屋，抱瓮湿葱畦。即此门不二，何须法向西。去来红杏路，柳外曲尘迷。
爽澍晨占	[当代] 幻庐	随风潜入夜，皮骨梦馀凉。滴沥牵檐溜，珠玑漏叶光。重争雅鹊活，少惜芰荷香。快雪来今雨，时晴竞想王。
无题	[当代] 顾敏燕	了无牵挂秋风爽，一窍通明百窍通。言爱言情轻若羽，修心修道势如虹。相思抛却三千结，自在凌波一叶篷。似醉如痴休笑我，莲花开处看玲珑。
丙申新正二日发桃乡深州至衡水湖，坚冰犹被怅望而返	[当代] 幻庐	初元舒倦目，广泽界遥垠。即拥荷三岛，先呼雁一人。舟虚横苇甸，履薄问桃津。乐汝忘何世，沈潜浪底鳞。
诗情久未到笔端	[当代] 顾敏燕	诗情久未到笔端，夜写新篁日种兰。暑雨连绵消酷热，痴心渐淡有清欢。万千劫后消遥我，三四年来辗转寒。一点灵心更纯粹，蓦然回首是宏宽。
题静思园水中石	[当代] 顾敏燕	水中伫立思无际，何月何年负此身？人说痴顽唯是我，谁知机巧倍伤神。红楼梦里多情种，青埂峰前失意人。渺渺茫茫远归路，一心犹带十分真。
镜湖映山	[当代] 顾敏燕	山映湖光湖映山，一城春色镜中怜。莺声呼醉波横翠，曲岸萦香柳拂烟。车马繁华人境里，身心澄澈水湄边。探幽未必寻深谷，坐听晚风轻弄弦。
诗人节感怀	[当代] 顾敏燕	总是诗心寂寞多，由来千古费吟哦。清莲出水人皆爱，铁杵成针志可磨。落叶应知秋士意，安邦谁唱大风歌。赤诚一片唯堪用，盛事年年吊汨罗。
春游尚湖	[当代] 顾敏燕	闲来且向尚湖行，一片金黄入眼明。晓露清圆凝宿雨，长风浩荡送新晴。乱花恣意看千朵，水鸟悠然听数声。莫道乡间无雅趣，波横几叶小舟轻。
郊野漫游遇雨	[当代] 顾敏燕	久居人境少情趣，约取东风陌上寻。雨落萍中观聚散，鱼翻浪里论浮沉。几番草碧春思远，数缕烟青画意深。目送归鸿弦静抚，千年一曲为知音。
观湛兄帖《庞均教授油画风景写生全记录》有感	[当代] 顾敏燕	名园寂寂闻啼鸟，手握千钧落纸轻。曲径行来修竹瘦，月桥忆起藕花明。楼中秋意推窗得，心底柔情走笔生。一角清幽几番觅，青眸频顾忘营营。
深秋感怀	[当代] 顾敏燕	纷纷落叶晓风里，几片诗心随水流。纵有西风凋碧树，且横玉笛送清愁。柳残花老今非昨，月冷心寒春是秋。一点微光芳屋暖，谁人夜半更凝眸。
洗尽铅华骨里馨(辘轳体)（2007年8月） 其四	[当代] 顾敏燕	一番寒雨凉初透，昨夜何人转辗听。独立小桥秋瑟瑟，勤牵风袖影婷婷。飞来白鹭云中雪，洗尽铅华骨里馨。迷眼烟尘终静寂，悠然一望远山青。
洗尽铅华骨里馨(辘轳体)（2007年8月） 其五	[当代] 顾敏燕	心事深深添鬓雪，幽人楼上对霜星。写诗未得春风句，走笔难成醉尉形。一纸秋声味萧瑟，半规银魄叹零丁。此身自比梅花傲，洗尽铅华骨里馨。
读书台（2007年11月）	[当代] 顾敏燕	老梅又吐旧时馨，谁折花枝插玉瓶。誉美文章称盛事，怀才寒屋伴霜星。浮华渐去苍苔厚，山鸟时鸣心境宁。蕉尾泉边苦相待，知音未见叹伶俜。
洗尽铅华骨里馨(辘轳体)（2007年8月） 其三	[当代] 顾敏燕	文字风流任人说，胸中丘壑寄丹青。呼来风雨笔间趣，洗尽铅华骨里馨。残藕几枝香远近，修篁数节性空灵。如今谁肯知音惜，玉笛横吹指上听。
洗尽铅华骨里馨(辘轳体)（2007年8月） 其二	[当代] 顾敏燕	柳风桥畔惊鸿影，洗尽铅华骨里馨。秋意微来衫袖薄，新阳初上水天青。半塘雪藕花尤盛，数盏香茶语未停。离合悲欢皆不管，西风起处淡然听。
洗尽铅华骨里馨(辘轳体)（2007年8月） 其一	[当代] 顾敏燕	洗尽铅华骨里馨，莲塘寂寞水风轻。湿花微雨邀香榭，滴翠茶芽慕盛名。虚廓村居秋藕瘦，水天闲话绿波横。曾经得意人归远，此际风流是赤诚。
次韵如壹得灵石诗(2006年12月15日)	[当代] 顾敏燕	奇物通灵何处寻，一朝偶得对君吟。温柔生恨潇湘泣，清静无为玉石沉。不问春风斜燕子，岂知珠泪瘦痴心。尔今不辨红尘路，但见孤轮幽照林。
无题（2006年9月15日)	[当代] 顾敏燕	秋簟生寒寒彻骨，无眠独对半轮秋。相思结子风中泣，丹桂噙香雨底愁。何日花间携素手，谁人梦里系兰舟。残荷红坠莲房老，锦绣华年共水流。
与如壹Q聊闻君自比黄叶有感(2006年8月19日)	[当代] 顾敏燕	人生有恨易悲秋，情到深时方始柔。瑟瑟霜风摧木叶，萧萧冷雨暗双眸。花残犹记发新萼，月缺曾思觅旧游。零落只因还洁去，寸心岂让陷渠沟。
游西城楼阁	[当代] 顾敏燕	西城林壑秀，遥望晓烟青。楼阁齐云汉，飞流响画屏。游鱼身自在，啼鸟语空灵。旧址唯新物，松风不厌听。
访秦坡瀑布（2008年春）	[当代] 顾敏燕	地僻多佳境，寻声入翠微。一鞭雄石裂，千载瀑流飞。深涧山风劲，青林啼鸟稀。斜阳移古木，欲别两依依。
拾遗	[当代] 释定持	东山行者拾遗翁，貌古神清道末穷。七十子中回也乐，五千言外老犹龙。润身风露漫飞白，拂袂天花不着红。万象都归一弹指，一归何处写难工。
论诗绝句四首 其四	[当代] 关振东	烟笼春树雾笼花，曲径通幽月影斜。商隐情丝牵想象，定庵哲理烛云霞。
论诗绝句四首 其二	[当代] 关振东	境界天然自有神，池塘春草朴中真。摒除矫饰多生意，去尽陈言语便新。
论诗绝句四首 其三	[当代] 关振东	李仙杜圣各千秋，岛瘦郊寒亦上游。文采岂宜拘一格，雄奇蕴藉尽风流。
荔乡行二首 其一	[当代] 关振东	嫦娥昨夜洗胭脂，洒落人间荔满枝。映入江心花万朵，流霞泛彩画中诗。
荔乡行二首 其二	[当代] 关振东	荔枝夹岸一江红，酿就珍珠酒正浓。知了也知丰岁乐，欢歌阵阵唱南风。
论诗绝句四首 其一	[当代] 关振东	诗魂从古系苍生，道出民心即性灵。他日重温今日句，尚留馀韵是真情。
咏史五首（选三） 其一	[当代] 关振东	鸟尽弓藏意已灰，浮槎沧海去无回。陶朱虽富终输国，醉拥西施亦可哀。
咏史五首（选三） 其二	[当代] 关振东	楚庭放后赋骚词，瓦釜黄钟怪陆离。翘首天阍愁雾惨，汨罗遗恨古今悲！
咏史五首（选三） 其三	[当代] 关振东	已焚经典绝遗谞，已铸铜人兵器除。可叹儒生坑不尽，闭门偷读未烧书。
题雨田画师《苍鹰》	[当代] 关振东	碧海风涛壮，蓝天路九重。凌霄当此日，振翮御长风。
题广州起义烈士陵园菊展	[当代] 关振东	十年横雨尽蒿莱，留得秋芳劫后开。纵使凋残犹傲雪，肯将高洁委尘埃！
东湖绝句	[当代] 关振东	柳飞丝线艇穿梭，织就清波作绮罗。乳燕轻盈勤剪水，半湖桨影一湖歌。
谒邓世昌塑像	[当代] 关振东	将军一怒发冲冠，致远如龙起蛰蟠。精卫有心填碧海，英雄拼死挽狂澜。沧波悲壮千秋恨，热血长留万古丹。此日自强消旧耻，国殇泉下百忧宽。
铁琴铜剑楼纪念馆	[当代] 苏渊雷	铁琴铜剑伴书香，百宋千元刻意藏。五世经营逃劫火，四家翘楚殿灵光。堂堂新馆因时显，耿耿初心报国长。终是珂乡风景好，归来虹月两苍茫。
雪后飞行	[当代] 魏新河	江山皆不见，万类玉壶中。形与苍茫一，神和寂静同。人天无影象，宇宙自虚空。之子归何处，云衢亦有穷。
拂晓巡航	[当代] 魏新河	人世犹昏黑，云端见日矬。飘飘明月过，簌簌落星多。极宇孤身在，元生万类和。九天无昼夜，安用鲁阳戈。
辛卯收灯日高空巡边	[当代] 魏新河	天门原不闭，容我泛星河。流响过云疾，清辉近月多。九州圆似掌，五岳散如螺。列国周巡罢，摇身东海阿。
辛卯人日单机巡海	[当代] 魏新河	顿失家和国，三千此大千。一杯倾作海，五岳小于拳。行健知天窄，居高见月先。侧身钓天地，何处有长竿。
人日江南见过，醉别来诗邀和。越三日，复值大雪，拈此报李	[当代] 魏新河	心如江海渴，天地一时殊。任侠思红拂，知情见绿珠。孤行宜觅句，清赏要围炉。莫问梅肥瘦，今朝在藐姑。
端午后三日自京至咸阳机上作三首 其三	[当代] 魏新河	小眠云作簟，天路梦般长。列席星同步，迷途月导航。穹庐垂易水，泾渭夹咸阳。不愿乘风下，凭空迈汉唐。
庚寅秋杪移居京华	[当代] 魏新河	安心常有处，在意本无家。地岂因盘古，天犹仗女娲。残云还易水，落叶满京华。西山如识我，更放一篱花。
暮秋携佩儿香山看红叶	[当代] 魏新河	幽径无人到，山深落叶深。归云忽没膝，过鸟暂同心。无伴时孤往，罥怀偶独寻。且来还且去，日暮下寒林。
端午后三日自京至咸阳机上作三首 其二	[当代] 魏新河	到此无人界，天真逊我真。不因星共伍，那得月相亲。一盏倾东海，孤舟过北辰。与谁怀赵璧，西入虎狼秦。
端午后三日自京至咸阳机上作三首 其一	[当代] 魏新河	混沌苍茫境，依稀有所求。周天无太极，何处是神州。河广横空际，星多失地球。两间生命绝，独立片云头。
城南夜游	[当代] 魏新河	与子爱秋夜，驱车问远山。疏星点河汉，平野淡风烟。无月无人径，何村何处湾。停车受清爽，不必是桃源。
过香积寺，同仁圭、尽心诗家	[当代] 魏新河	不到城南路，青衫满绿阴。松声隔溪淡，山色入门深。近竹时闻雨，听钟致洗心。浮生如有待，何处问青禽。
寒白嘱题来鸿楼读书图	[当代] 魏新河	见说韦编绝，在山泉水稀。多君悲喜泪，洒我古今衣。短榻开黄卷，闲云出翠微。来鸿楼外至，无语接神机。
秋访五台，用联句韵	[当代] 魏新河	暂抛软红市，洗眼对轻岚。是物终于化，无形不在涵。佛犹如是说，我岂偶然凡。看取浮云影，忽然过布衫。
乙酉秋日自太原返西安机上作，留别忆雪	[当代] 魏新河	又乘双翼去，独自入天围。险韵留君酌，群星唤我归。诗情新月出，足迹彩云飞。衣上并州雨，长安对落晖。
秋访五台联句用词韵，同蛰师、东遨、志熙	[当代] 魏新河	一入清凉境，轻车带翠岚。不求心解脱，自有佛包涵。夜月分辉永，秋山似我凡。清霄过雁字，片影在衣衫。
寄东遨兄	[当代] 魏新河	独为一相见，吟情似网罗。思深追梦远，交契得诗多。敲句逢韩愈，无医想华佗。他时重有约，樽酒疾相过。
成渝道中（用词韵）	[当代] 魏新河	千秋巴蜀地，烟雨尚冥冥。大小山陵合，纵横道路平。无村不栽竹，有水尽浮罾。独有吟诗客，移家梦此生。
阇尼沙经 其一	[当代] 钟锦	梵音正直亦清和，如尔繁弦急管何？只为人心平不得，雅声乱尽郑声多。
阇尼沙经 其二	[当代] 钟锦	四念处观除世贪，四神足习复何耽？具成七定开三径，忉利天中正法参。
游行经 其十	[当代] 钟锦	正觉偏由放逸昏，便图万物可常存。四禅再起心全定，直入泥洹灭想门。
游行经 其十一	[当代] 钟锦	曾经炽焰不成灰，七国遥分舍利来。还以遗形成广益，任他分取遍尘埃。
典尊经 其一	[当代] 钟锦	欲不离时臭秽并，欲惟断后梵天生。忍言此世当须舍？嗔恚贪痴总未平。
游行经 其七	[当代] 钟锦	行年八十敢安居，背上时时痛不除。三月慈心谁解得，一生慧命又何如？
游行经 其九	[当代] 钟锦	本生今世漫相关，走向末罗双树间。六返轮王磨灭尽，已知足后不须还。
游行经 其八	[当代] 钟锦	拘尸城外老瞿昙，时暑身疲久不堪。梵志若知真供养，受行佛法一和南。
游行经 其五	[当代] 钟锦	阿难何事堕迷茫？虚负叮咛语已长。此劫岂应无感慨，尔时只道是寻常。
游行经 其四	[当代] 钟锦	所习原无坏本根，孰为淫女孰贤媛？一时哀悯随宜住，毗舍离城最胜园。
游行经 其六	[当代] 钟锦	固知生死起无明，何忍如来灭度成？莫谓鼓盆为大道，诸行空尽有钟情。
游行经 其三	[当代] 钟锦	车马喧阗服色奇，岂因容饰具威仪！精勤自摄吾心住，行止云何不得宜？
大本经 其五	[当代] 钟锦	昏篝暗圄锢囚徒，见惯昭昭白日无？我有甚深微妙法，默然不欲语凡愚。
游行经 其一	[当代] 钟锦	七法能持国不亡，欲行私利又相妨。便将迂远嘲夫子，却为淫骄吊始皇。
游行经 其二	[当代] 钟锦	盗蹠横行回屡空，便疑天道总非公。先将持戒为功德，因果方期不昧中。
大本经 其四	[当代] 钟锦	见知如实本无偏，一念痴生十二缘。从此彭殇齐不得，兰亭禊帖漫流传。
大本经 其三	[当代] 钟锦	役诸物与及民胞，所以让王由与巢。悟到难除老病死，家身须发一时抛。
大本经 其二	[当代] 钟锦	是转天轮转法轮，世尊人主岂殊伦？一从德位失相配，乃有无边求福人。
大本经 其一	[当代] 钟锦	痴增寿减众无多，说法如来鬓已皤。慧命不甘成断绝，转为七佛救娑婆。
题吴子玉墨花	[当代] 谢稚柳	冲毫逸气湿烟浮，横扫还如丈八矛。为酹苍天一杯酒，百年旗鼓盍堪收。
为广州吴子玉弟画雪图卷	[当代] 谢稚柳	撒盐空里何堪拟，柳絮因风苦未稠。已讶九皋丹顶鹤，更披千嶂白狐裘。
题吴子玉山水册	[当代] 谢稚柳	迷离烟雾墨华浓，窅霭澄空翠雨濛。欲向千山餐秀色，天南一管绕春风。
与宗颐甫自西势归，复同访甘露寺，僧仁空出纸笔索诗画以贻仁闻上人。为写一竿，宗颐诗立成，用次其韵	[当代] 谢晋嘉	梵宇留行迹，车尘尚满衣。川原涵雨湿，竹树入春肥。绘事惭高雅，诗心际隐微。萧然勿忘我，寂坐待僧归。
戊午十二月避寒广州与子玉弟不相见且十六年矣书赠此	[当代] 谢稚柳	冬暖花深地，重逢喜展眉。回怜纸蕉叶，长笑袜鹅溪。笔墨成孤往，路途任两歧。逝将头共白，此道素相期。
感春 其一	[当代] 钱之江	四海春风异昔时，青丝白马不胜悲。满园桃李芳菲在，动地兵尘恣意吹。内禅元知尧舜事，求仁奚问蹠丘为。极西终古干戈地，又看诛求到石脂。
经女娲庙至水陆庵观泥塑	[当代] 霍松林	女娲遗庙剩颓垣，礼佛争趋水陆庵。妙相都如众生相，捏泥绝技是谁传。
题杨近白兄松林高士图	[当代] 钱之江	久住炎凉剧，先生杖屦闲。阴崖炊古雪，积翠拥玄关。短褐采薇去，长歌荷蓧还。役形随帝力，嗟尔作殷顽。
人日赠内集句	[当代] 钱之江	乘龙安敢望，同气此相求。嗟我本何有，如君谁与俦。苍山容偃蹇，春气渐和柔。已负花前约，千秋指白头。
东汉永兴元年砖砚	[当代] 钱之江	熙朝重儒术，经筵俎豆陈。清流成党锢，赤子变黄巾。祸本墙中起，言因圣远湮。翻思夫子在，应许仲由仁。
上元感事	[当代] 钱之江	句芒肇其政，焰火为驱除。所向层冰泮，终还明月居。两间存易简，只手辟籧篨。吾道有如此，山川其舍诸。
己丑端阳西湖诗社茅家步雅集分均得真字	[当代] 钱之江	环佩临江渚，烟波看未真。终朝搴杜若，寄意在灵均。三献亦云至，孤衷难重陈。长归阴岫去，日色閟寒筠。
赠行人兄用石屋琴均韵	[当代] 钱之江	金气专长夜，松风欲薄帷。涛生挥手处，客去舣舟时。吾道天犹靳，斯人世所遗。仪刑其未远，黾勉事攀追。
听远师弹广陵散	[当代] 钱之江	金声出林屋，寒气透帘帷。响遏流云外，忧深锻铁时。广陵残月冷，沧海嗣音遗。千载斯人在，英仪傥可追。
端午陶然亭雅集，时将去京	[当代] 钱之江	酹君千劫后，端午以为期。林樾存清淑，弦歌见憖遗。道穷身与殉，陵替我何之。勉矣公其飨，来艰将问谁？
题明庐师秋江钓艇图	[当代] 钱之江	青接云涯表，泉回太古音。丹崖开嵂崒，秋气此消沈。独钓沧波客，空怀老隺心。玄晖斯往矣，谁与共登临。
答钟振振先生见寄	[当代] 钱之江	绛帐真无分，温言或见推。时平业儒贱，官冷固穷宜。天意遂如此，吾侪宁可为。白门春正好，更寄咏怀诗。
吴山访古	[当代] 钱之江	雨蚀山骨出，目穷江影微。闲筇随意至，孤鸟迹人归。祀野神无贶，题残烛已希。荒唐胜朝树，独与世情违。
孤山放鹤亭会饮分韵得孤字并赠未与会诸兄	[当代] 钱之江	鹤去亭空在，道存山未孤。拂风髡柳尽，招隐故鸥俱。椽笔驱真宰，诗文探奥区。跃渊当有意，持此质潜夫。
留别京中诸友	[当代] 钱之江	已作浮萍计，又随归雁征。游观足怀抱，肝胆见平生。背郭灯火远，送人朝气清。箧中无长物，挟雨出春明。
次韵具沤生见寄	[当代] 钱之江	文章感麟凤，礼乐重篪埙。徵变天机动，春寒云物昏。西吴留胜迹，北梦欲无痕。鼓棹具区去，坐看沧海暾。
陪天吴兄登吴山江湖汇观亭	[当代] 钱之江	危亭延物览，孤鸟与人齐。路转吴天尽，江随越峤迷。伏潭动幽怪，行雨出招提。袖得莽苍去，送君过虎溪。
登补陁山	[当代] 钱之江	劫外鲸鼍暮，天开龙象颜。潮平云作岸，人立铁围山。法雨无行止，风波任往还。登临成负手，清梦正閒閒。
简碰壁斋	[当代] 钱之江	去也无他故，时哉不汝逢。固知真国士，有以困华容。生计家山逼，客舟风雨重。苍茫临巨浸，独听暮天钟。
与留社诸友饮于孤山四照阁	[当代] 钱之江	驰景追何及，飞楼势翼然。言深涉非想，道远任孤骞。云鸟茫茫去，江梅故故妍。斯文如可作，欲拍古人肩。
登西山潭柘寺	[当代] 钱之江	老树出兰若，荒唐开辟馀。昔年高咏处，花气冷侵裾。故道云前失，名山海内虚。腾身依紫阙，接袖是青徐。
访雪山故居	[当代] 赖少其	空山鸟声碎，野径青苔多。幽人知何处，春色满上阿。
题龙石	[当代] 赖少其	洲渚夜如釜，遥天一砥柱。抢渡碣石湾，猛如下山虎。
五律二首 其一	[当代] 卢青山	尊罍且收罢，登此望天穹。冷块无边雨，荒畴不住风。苍烟凝素洑，古叶下深丛。偃蹇聆孤鸟，啾啾落暮松。
无题三首 其三	[当代] 卢青山	夜阑申独坐，寂落听枝风。壑下无猿泣，书边有鬼同。沉埋老干莫，摇簌旧沙虫。但喜泠泠月，温盈下野栊。
无题三首 其二	[当代] 卢青山	惘惘开茫眼，岩岩众石嵬。罗敷寓桑角，嫫母入屏帷。庭树雀乌集，涧松岁暮摧。终将淩昊翼，搏兔下秋坯。
无题三首 其一	[当代] 卢青山	渺漠荒芜地，溪开一尺明。陈苔昏野石，淡水隐纤鳞。雨下消红果，云深寂绿筠。断无纡路出，何以接幽人。
武汉珞珈山作 其二	[当代] 卢青山	独步暮风时，纡途碍叶枝。佳林宜著酒，陌地好寻诗。鸟比斯人瘦，花从野棘滋。深阴盘坐久，抚臂空淩迟。
看山	[当代] 卢青山	又得遂微愿，闲中使看山。莺声沉涧石，草色上松烟。蟹占苔阴歇，风从竹隙喧。青光疑染颊，不敢洗尘颜。
武汉珞珈山作 其一	[当代] 卢青山	独眺珞珈山，襟收大块宽。东湖吞远雾，浑镜驻平帆。坐塔迷峰影，飞机过柏栏。疏林藏啭鸟，似欲唤吾谈。
文桥作	[当代] 卢青山	文桥天外月，横铺枕边魂。客梦三更晓，寒霜四载明。桥横新石起，花是旧年生。还得昏鸦识，低枝三两声。
春日作	[当代] 卢青山	桃枝斜瘦肘，举步夕阳松。野蔓悬崖古，斜蹊绕石重。人惊上岭兔，鸟带下山风。溪畔欣然止，怀壶卧竹丛。
向晚	[当代] 卢青山	向晚尽馀盅，醺然出小栊。萤光贪月竹，桥影动江风。微屐疑山醒，深枝怕鸟恫。荆榛犹莫惹，或有兔巢通。
为彭作	[当代] 卢青山	故人面久隔，使我心茫然。深院初梧落，新秋早雁还。山居人似石，几隐雾为帘。却想繁华地，共谁歌吹妍？
岳阳归寄彭	[当代] 卢青山	君门凡几扣，归去满衣风。楼不深如海，人难觅似鸿。欲窥心下事，未见雨边虹。为问山中雾，何时一吐峰？
呈金鉴才老师	[当代] 卢青山	板荡时风下，东南一柱标。几头泰山砚，门外浙江潮。梅气苍然古，兰风翛尔超。嗟予龌龊子，低首色蓬蒿。
中秋夜桂林阴中略雨，月时隐现，予出行玩。次夜醉中乃为记，时宿康林故家	[当代] 卢青山	秋阴结层幕，偶见出云时。鸟醒枝微动，露垂草愈持。漓江洄冉冉，家国去迟迟。一盏为君举，故人知不知。
打油	[当代] 卢青山	吴歈并楚咻，齐物论谁由。智者春秋在，盲人黑白休。徒挥三寸舌，且饮二锅头。颓倚孤松下，微风过九州。
记旧日同游事柬肖健并诸子三首 其二	[当代] 卢青山	略彴欹斜外，芒鞋坐石丛。儿童争我钓，荇藻护鱼踪。试汲清溪水，来炊小竹筒。人归寒自至，淡月起空濛。
记旧日同游事柬肖健并诸子三首 其三	[当代] 卢青山	日日长松下，清醪趁冷泉。微风骑竹末，红叶坐人肩。此是空山事，长携瘴海边。劳君披石罅，觅我旧诗笺。
记旧日同游事柬肖健并诸子三首 其一	[当代] 卢青山	腰脚中年在，何须用短筇。人来春水畔，花在夕阳中。坐卧成心赏，行歌向古风。苍禽惊复住，鸣和木之东。
被遣返乡	[当代] 黎益之	东山忽忆刘公子，何处相逢李十郎。客旅丹青原寂寞，平生文字转苍凉。应知今日非前日，岂料家乡即异乡。悲喜故人相问讯，好应明月送秋光。
过米拉山口	[当代] 潘乐乐	人间履迹最高层，来俯荒寒万感增。一径穿云风莽荡，数峰戴雪石崚嶒。病怀更觉身将老，猛志空嗟力未能。今古浑茫俱不见，经幡猎猎捲苍鹰。
松潘	[当代] 潘乐乐	龙沙澶漫孤城兀，捲入秋风衰草黄。阁倚江声喧乱石，鹰盘山影带斜阳。嗜书心只悲今古，放迹目难穷海桑。起灭兵戈更谁问，川原回首剩茫茫。
山寺	[当代] 潘乐乐	危磴林崖转，来从野寺游。竹围僧榻静，蝉语涧声幽。眠石禽高下，倚栏云去留。疏钟何处起，斜日伴清讴。
登布达拉宫	[当代] 潘乐乐	巉岩突兀高原出，还踞金甍更上层。鼻喘渐难身是赘，足牵只赖梦如绳。攀台日杲通天地，倚石云荒感废兴。举目河山秋色莽，劫灰几度问胡僧。
村行	[当代] 潘乐乐	白石村溪畔，荷风送晚香。一舟横野渡，数鸟语斜阳。地僻云山侣，心闲去住忘。终焉志如许，结屋倚疏篁。
三峡诗会舟中呈熊先生东遨	[当代] 潘乐乐	风雨迎吾党，峡江何壮哉。云烟千嶂迭，诗酒一舟来。笔纵龙蛇遁，心雄丘壑开。吟鞭同指处，壁立更崔巍。
夜起	[当代] 潘乐乐	杳杳孤鸿迹，萧萧落叶楼。何人残月夜，起顾四山秋。天地身安托，风霜劫未休。苍茫回首处，一棹逐江流。
冬夜奇冷，独饮简倪君	[当代] 潘乐乐	闭户书空夜，江湖断雁翰。生涯舟不系，积雪岁将阑。梅老横窗瘦，灯疏映酒寒。吾庐堪一醉，欹卧自成欢。
秋日登冶父山望江楼	[当代] 潘乐乐	倦倚危楼望，松风万壑哀。兴因中岁减，秋泛大江来。独雁过萧寺，斜阳漏古苔。渺哉欧冶子，抚迹一低徊。
湖村小住	[当代] 潘乐乐	湖山春雨霁，晨咏倚疏篁。时见梅花堕，远浮村水香。阴晴人久倦，樗栎世将忘。乃羡天随子，渔歌岁月长。
春日郊行怀友人	[当代] 潘乐乐	幽径盘山细，斜阳傍客行。花深穿雀影，石皱枕泉声。晞发看云淡，烹茶入句清。何年尘鞅脱，沮溺得归耕。
游无为县迎山寺	[当代] 潘乐乐	幽林遮古寺，曲径入空濛。竹露围潭碧，梅英堕石红。摊经窥野雀，落日挂髡桐。到此诸尘净，烟霞或可终。
山中偶得	[当代] 潘乐乐	小筑青崖上，闲云自卷舒。雨微花覆径，窗寂竹翻书。天地才何益，林泉世已疏。安心随处好，高枕即吾庐。
西历岁杪夜叠前韵	[当代] 潘乐乐	枯枰到无语，忽忽换年华。梦悸灯前泪，心荒劫后沙。横窗仍雨雪，阅世剩烟茶。风疾何曾惜，留看未瘗花。
西历元旦夜坐再叠前韵	[当代] 潘乐乐	夜坐痴顽癖，匆匆掷岁华。空怜蛇赴壑，久任蜮含沙。灯黯排愁句，沤浮破睡茶。犹馀二三子，冲雪寄梅花。
弟容容自合肥雪夜驱车携妻子来晤三叠前韵	[当代] 潘乐乐	联床复今夕，相对拾朝华。截竹轻骑马，攻城细筑沙。书声灯下梦，鬓影雪前茶。百岁差能慰，乘肩靥似花。
深闭五叠前韵	[当代] 潘乐乐	岁残深闭户，无地辨夷华。天病轩乘鹤，蚌胎珠泣沙。人言聊洗耳，世味但知茶。剩对虬枝冷，疏疏绽雪花。
天台国清寺	[当代] 潘乐乐	云林人寂后，曲涧出红栏。壁暗苔痕古，梅横石气寒。微尘犹可托，新岁暂成欢。道浅停难久，斜阳恋伫看。
岁阑夜坐四叠前韵	[当代] 潘乐乐	远世耽书癖，灯前逝梦华。喧狂仍楚凤，眊聩并恒沙。病骨寒侵雪，诗怀涩照茶。犹堪倚长夜，独味忍冬花。
光子火箭约永正同赋	[当代] 潘元福	灵光乍耀已无前，始信人间造化先。放眼从知天似墨，回头一望地成圆。身如飞絮人疑泛，指点行星火欲燃。此去何曾愁远道，与君还会鹊桥边。
雨后	[当代] 刘雄	小园一夜雨，流潦浩纵横。全洗暑天溽，早沾秋意清。池中动鱼响，树杪落泉声。造化功难写，诗如袁嘏平。
访相宜草堂	[当代] 刘雄	堂成曲径处，人到早春时。鹅鸭江间出，菩提树下窥。分茶粗识味，借纸细论诗。颇觉清虚入，归途雨更宜。
答天许兄中秋见寄	[当代] 刘雄	残暑迟回际，秋风特地寒。更披新白袷，怅望好青峦。君健出游易，吾衰举趾难。轻身应有术，莫枉减盘餐。
节候	[当代] 刘雄	节候已新暖，山林仍旧寒。青毡烘电气，黄卷掩悲欢。多欲诚自苦，三餐应不难。虫声侵枕夕，未觉此身单。
山中次段、蔡二先生韵 其一	[当代] 刘雄	晨起惊浓雾，山林失旧痕。庭空谁共语，事往梦馀温。学道尘犹隔，观书蠹可飧。青毡专一壑，长物不须存。
山中次段、蔡二先生韵 其二	[当代] 刘雄	宴坐不知晚，秋寒侵户棂。雨声间疏密，树色半黄青。一室忽如舸，此身还似萤。短修终物化，惟德可长馨。
暮春	[当代] 刘雄	暮春何所事，隐几读诗书。淑气通帷幕，情人阻道途。身闲忧患集，客久狷狂除。偶下萧斋看，花繁众蝶蘧。
友人招饮，值余醉卧，作此谢之	[当代] 刘雄	名士吾何敢，天教作酒人。黑甜成独往，青涩付前尘。难再贾余勇，终须惜病身。廉纤窗外雨，卧听似含嚬。
赠莫大	[当代] 刘雄	江湖未辞远，乘兴过吾庐。把酒心先怯，论文识不如。掇皮无掩饰，造膝至玄虚。月朗风恬夜，一如倾盖初。
赠田大雄	[当代] 刘雄	十丈红尘内，重逢亦夙缘。论时真莫逆，涉世岂争先。得酒开怀饮，和衣鼓腹眠。问君何所梦，应是在园田。
怀先祖母二首 其二	[当代] 刘雄	春蚕丝尽吐，蝉蜕委尘埃。兜率原能住，娑婆不可怀。百年如梦寐，万古费疑猜。闻道岂惜死？行尸空骨骸。
喜晤	[当代] 刘雄	不意卿能至，相看幻抑真？雪冲江上艇，雨忆伞中人。异域魂长系，同车愿竟伸。断知非梦里，喜极却沾巾。
怀先祖母二首 其一	[当代] 刘雄	祖母逝三载，孙儿无一言。固知神不灭，那禁泪犹翻。大爱曷云报？高天问亦难。慈颜与衰鬓，惟得梦中看。
芳草	[当代] 刘雄	茸茸接空碧，寂寂动人愁。万古青如此，三生梦未休。芳馨寄前哲，摧折任时流。更有岁时荐，清高孰与俦。
忆浙江之行	[当代] 刘雄	久慕西湖美，无因得一游。周旋同野老，颠沛到衢州。佳节异乡度，春联满目收。相逢难咫尺，黄酒不胜愁。
端午有感	[当代] 刘雄	不见屈夫子，滔滔举世狂。无人守坚白，随例饮雄黄。一霎邯郸梦，千秋名利场。如能狎渔父，濯足爱沧浪。
海	[当代] 刘雄	出没金乌所，风涛自古今。乘桴思隐士，衔石想冤禽。涨落三山动，乾坤四极沈。玄虚有奇赋，犹作大潮音。
高斋二首 其二	[当代] 刘雄	坦卧高斋里，梦醒还读书。常忧行有玷，岂虑食无鱼。晴岳接空阔，浮云看卷舒。崦嵫红日迫，对此忽踟蹰。
苏东坡与青城山研讨会即兴	[当代] 刘雄	好鸟鸣深树，幽居集众贤。豁眸惊崒屼，洗耳爱潺湲。浊酒欣同饮，清诗喜共研。他年息尘事，来卧白云边。
高斋二首 其一	[当代] 刘雄	高斋动云气，萧爽寸心闲。嫩萼红经雨，乱峰青上帘。已看天地阔，谁谓路途艰。此境疑尘外，神思欲入禅。
白马三首（1961年17岁） 其二	[当代] 刘斯奋	踏花重到又匆匆，况有游丝系碧桐。蓦地相逢疑隔世，翩然一瞥是惊鸿。玉梭此日投难拒，青眼当时掷易穷。幽梦潜行去来夜，起看红雨扑帘栊。
白马三首（1961年17岁） 其一	[当代] 刘斯奋	白马戎装尚少年，画朱门外草芊芊。偶从游戏惊堂燕，便向鸡窗惹凤弦。细雨初匀孤馆夕，深红半锁药栏边。悠悠梦断杨花路，检点新愁在目前。
咏南海一号（2014年）	[当代] 刘斯奋	海上丝绸路，波涛想像中。人言虽凿凿，鹏迹总濛濛。十丈沉船出，千箱宝货雄。真堪称一号，證史启先功。
戊子夏，四川汶川巨震，伤亡破坏惨重。举国震悼。诗以哀之（2008年）	[当代] 刘斯奋	午节沉钲鼓，微吟感国殇。鬼雄缘血战，家破自天戕。已异兴亡势，仍悲生死场。崎岖盛世路，风雨仗同裳。
丁亥上巳汇豪雅集第二回《兰亭梦忆》，席间有作（2007年）	[当代] 刘斯奋	盈耳沧桑警，炎蒸祸正张。遣怀容我辈，修禊当春阳。诗拾兰亭迹，毫分古拓香。天心若曲水，何必问来觞。
琼居杂诗三首（1970年） 其二	[当代] 刘斯奋	八月炎天晓，捲帘山气苍。小星先去月，微露不成霜。且引壶清白，仍怜菊淡黄。飘流应日远，秋事付长安。
琼居杂诗三首（1970年） 其一	[当代] 刘斯奋	势坼南陲外，经冬草不黄。当时收四海，此地称殊方。瘴气云犹湿，边烽夜可望。怀人独不见，日落意茫茫。
海上晤杨君逸明，同游二日，归后漫成绝句八首以寄 其六	[当代] 刘梦芙	龙华小坐听霜钟，不见桃花烂熳红。烈士当年诗噀血，烧成秦火万家空。
海上晤杨君逸明，同游二日，归后漫成绝句八首以寄 其五	[当代] 刘梦芙	昔贤风骨贵嶙峋，寄迹江湖耻帝秦。闻说今朝多异事，献金屈膝是诗人。
海上晤杨君逸明，同游二日，归后漫成绝句八首以寄 其四	[当代] 刘梦芙	独立苍茫自咏诗，每从老杜仰风仪。源头活水凭疏凿，万象都成绝妙词。
海上晤杨君逸明，同游二日，归后漫成绝句八首以寄 其三	[当代] 刘梦芙	大雅由来尚正声，吟坛何用漫相争。春兰不必同秋菊，但抱幽香品自清。
海上晤杨君逸明，同游二日，归后漫成绝句八首以寄 其二	[当代] 刘梦芙	诗国开新起异军，胸中飞瀑泻流云。诙谐未减情悲悯，气自峥嵘我慕君。
口占绝句二首贺浙江辞赋学会成立，应翼奇兄之命 其二	[当代] 刘梦芙	子建当年赋洛神，淩波微步袜生尘。江南才俊超前哲，来绘婵娟万卉春。
海上晤杨君逸明，同游二日，归后漫成绝句八首以寄 其一	[当代] 刘梦芙	萍踪偶聚暂忘忧，呼酒来登百尺楼。醉里莫谈家国事，风霜已白少年头。
口占绝句二首贺浙江辞赋学会成立，应翼奇兄之命 其一	[当代] 刘梦芙	楚骚汉赋历千秋，犹有奇光照斗牛。两浙今看疏凿手，灵源奔出大江流。
韩国学界为金退庵亡国后隐居不仕之节义征诗限韵，赋此二首以应 其二	[当代] 刘梦芙	日暮王城易帜时，填胸孤愤几人知。清高允继前贤轨，忠义堪为后世师。雷火毁碑神有怒，松篁护墓志长持。儒门正气撑天地，不尽光芒史册垂。
韩国学界为金退庵亡国后隐居不仕之节义征诗限韵，赋此二首以应 其一	[当代] 刘梦芙	斋名鼎鼎仰扶阳，远绍夷齐德自芳。群仕新朝荣黼黻，独存劲节傲冰霜。躬行道义人皆敬，偕隐渔樵世可忘。万古桐庐江上月，清辉分照水流长。
大明寺双楠	[当代] 刘梦芙	拿云翳日二龙蟠，鳞甲森森历岁寒。崖谷幸逃斤斧伐，庙堂休作栋梁看。既成灵性通神佛，应展香柯宿凤鸾。留得放翁诗句在，千秋怅望一盘桓。
凡章师寄示与隆莲法师蓉城席上唱酬诗命和，次韵以报	[当代] 刘梦芙	玉镜无尘仰太清，锦城丝竹庆承平。纷飞花雨生莲座，叠奏霓裳侑羽觥。诗国风云逢劲敌，瑶池鸾鹤有新盟。追陪杖履嗟难及，极目峨峰几万程。
陆放翁逝世八百周年，四川崇州市举办文化节纪念，与会后感赋四律 其四	[当代] 刘梦芙	百载居然夏媚夷，横流沧海到何时？乞灵德赛儒书贱，起陆龙蛇国柄移。先哲早言诛暴纣，后贤惟喜毁宣尼。启蒙讵料翻成魅，留得荒唐劫后悲。
陆放翁逝世八百周年，四川崇州市举办文化节纪念，与会后感赋四律 其三	[当代] 刘梦芙	天府初来古蜀州，前贤胜迹耐勾留。池名罨画松风绿，院隐慈云竹影幽。祭礼尚能陈俎豆，歌诗几见耀琳璆？那容安乐忘忧患，匣剑龙吟百尺楼。
陆放翁逝世八百周年，四川崇州市举办文化节纪念，与会后感赋四律 其二	[当代] 刘梦芙	致君尧舜少陵心，千载迢遥道共任。鸾凤岂争鸡鹜食，山河长恨狄夷侵。堂堂气节撑天地，烨烨词章照古今。人世不堪尘劫晦，光明终是望儒林。
陆放翁逝世八百周年，四川崇州市举办文化节纪念，与会后感赋四律 其一	[当代] 刘梦芙	落落乾坤一丈夫，剑门策蹇客怀孤。难支大厦心徒壮，未复中原泪已枯。扪烛有人讥将略，挂冠何日绾兵符？英魂万古云霄在，雒诵遗篇夜起吾。
辛卯初冬与杨兄启宇、王兄邦建游昆山千墩镇，谒顾亭林先生墓，感成四律 其四	[当代] 刘梦芙	忧乐关天下，千秋道尚存。地因奇杰重，德比泰山尊。合影留鸿爪，扪碑剔藓痕。昆岗呼凤起，酹酒再招魂。
辛卯初冬与杨兄启宇、王兄邦建游昆山千墩镇，谒顾亭林先生墓，感成四律 其三	[当代] 刘梦芙	举世行无耻，遑言博以文。百年惊国变，一炬痛书焚。元气奚能复，真儒杳不闻。路遥嗟日暮，挥泪吊公坟。
辛卯初冬与杨兄启宇、王兄邦建游昆山千墩镇，谒顾亭林先生墓，感成四律 其二	[当代] 刘梦芙	万里携书剑，间关老一身。忍看夷猾夏，坚待楚亡秦。衔石填江海，悲歌泣鬼神。盖棺长有恨，未见汉家春。
辛卯初冬与杨兄启宇、王兄邦建游昆山千墩镇，谒顾亭林先生墓，感成四律 其一	[当代] 刘梦芙	默立怀先哲，松风拂我襟。鹤归城郭改，龙隐海云深。剥复觇天运，荒唐叹陆沉。堪怜二三子，犹抱匹夫心。
甲戌诗人节永正偕守中过江问疾	[当代] 刘峻	我诗入集凭君定，岂仅知音共乐哀。病倚东窗曾一快，诗人端午过江来。
秋感四首 其四	[当代] 刘峻	年年何事总悲秋，盍向清江侣白鸥。浪迹东南看画卷，行歌天地笑诗囚。举杯浮影忧何在，荷锸寻山死即休。但使相逢倾意气，布衣疑胜舞阳侯。
徐续先生为题拙集次韵奉和	[当代] 刘峻	文物宁堪老辈看，十年风雨不胜寒。史无前例唯馀烬，诗有离忧始可观。已似沉沉将偃草，却开淡淡未锄兰。读君玉佩琼琚句，愧乏佳篇感且叹。
秋感四首 其一	[当代] 刘峻	高台凉月罢笙歌，寥廓秋宵意若何。紫塞鸿饥忘有弋，银河鹊散怅无窠。自沦湖海风情减，却讶英雄霸术多。青史茫茫愁再读，更阑默对扑灯蛾。
秋感四首 其三	[当代] 刘峻	依旧青山几点螺，江楼红树又经过。登临尽是秋风客，一笑还逢春梦婆。大泽云烟鹰眼倦，深宵梁栋鼠牙多。归来不寐听钟漏，白露盈窗鬓欲皤。
秋感四首 其二	[当代] 刘峻	一径萧然带夕曛，小圆秋老叶纷纷。牛衣陋巷寻常见，凤管觚棱杳不闻。剩有悲歌生远籁，漫将白眼看浮云。闲行忽念黄花晚，浊酒寒村夜未醺。
也知	[当代] 刘峻	也知故辙莽难循，岂有风情忆洧溱。乱眼花枝向人笑，荡胸文字待谁论。腾骧短景终成泪，落漠中年始惜春。尽涤尘襟何处去，深山糜鹿可能驯。
止水周郎先后眼疾戏赠	[当代] 刘峻	按拍周郎识指纤，放歌陈子未长髯。碧窗常恨山如剑，红帕何妨目有帘。阮籍对谈宁许白，刘祯平视得无嫌。从今便可焚书砚，好作江头比翼鹣。
好春	[当代] 刘峻	好春只在朱弦里，残蝶空粘紫陌尘。堪恨柳丝作狐媚，生憎霞彩似龙鳞。东山岂有吹笙侣，北市应逢卖饼人。何日罗浮登绝顶，山灵一笑万花新。
闻道	[当代] 刘峻	闻道诗人咏絮烟，清愁欲拂碧云边。莲歌阒寂波如削，兰佩轻寒露渐圆。笔若生花应尽落，扇当长夏已先捐。红颜一去无消息，怅卧东风十二年。
七十咏怀五首 其五	[当代] 郑欣淼	黄华银桂正宜秋，欢聚倾杯松鹤楼。儿辈自强差可慰，老夫尚健复何求。人生青岁总风雨，世事红尘不泡沤。回首犹存几多憾，至今惜少好诗留。
七十咏怀五首 其四	[当代] 郑欣淼	屐痕到处总匆匆，我有相机留雪鸿。青藏风情情万种，紫垣殿影影千重。刹那定格供开眼，经久回思凭荡胸。历历行程最堪记，恒河畔觅佛陀踪。
七十咏怀五首 其三	[当代] 郑欣淼	一脉文渊岁月渐，天教我辈颔珠探。故宫倡学深侔海，才俊为基青出蓝。十五流年鼓无歇，三千世界味初谙。衰翁漫道古稀日，秋色斑斓思正耽。
七十咏怀五首 其二	[当代] 郑欣淼	心头骚雅耳边钟，相伴今生有两公。春望秋兴感沉郁，鹰飞鲸掣思宏雄。热风已得燃犀烛，直面才看贯日虹。鲁迅锋芒工部韵，殷殷尽在不言中。
七十咏怀五首 其一	[当代] 郑欣淼	风尘一路忽如旋，造化驱人岂偶然？血荐韶华镐京月，心萦畎亩渭川烟。雪峰饱看五千仞，紫阙欣聆六百年。今可从心矩犹在，衙门再结海山缘。
岁暮口占	[当代] 郑一梦	年糕米粉晒初干，嫩鸭肥鹅列市廛。一片欢心托红纸，沿街多少买春联！
读启宇《端午感怀》	[当代] 蔡淑萍	三颂君诗罢，恍然闻九歌。飘风山鬼下，落木洞庭波。满目绮霞散，拂窗微雨过。汨罗思一吊，怎奈载愁多。
赠志军云轩	[当代] 蔡淑萍	阅稿如山积，华章识少年。于今一相晤，扺掌席为前。胸臆点尘弃，风云只眼看。慧心研绝学，后浪欲横天。
06年1月10至11日，余离京返乡途中，多位诗友手机发诗相送，感何如之，步世广韵以答	[当代] 蔡淑萍	终辞帝京去，故蜀置新家。归路一何远，劳生自可嗟。良朋千里意，初日万山霞。秦岭看将过，前头几树花。
登雁门关	[当代] 蔡淑萍	雉堞叹嶙峋，苍凉古雁门。飞旌曾猎猎，杀气久沉沉。不忍说青史，何堪吊旧痕。将军祠下嶰，新有脱贫村。
送洪银兄赴甘孜	[当代] 蔡淑萍	才赋松梅志，又闻新命颁。遥思康定月，先度二郎山。僻地怀民瘼，轻车出故关。风含春气象，涧水已潺潺。
吊长平古战场遗址	[当代] 蔡淑萍	故邑颓垣在，雄关草木荒。登临一挥泪，来吊国之殇。见说兴亡事，忍思杀戮场。休吟豪杰赋，啼鸟正凄怆。
岳阳楼	[当代] 蔡淑萍	金碧琉璃瓦，雕梁五彩云。游人如过鲫，小姐讲鸿文。寂寞古贤意，萧条异代身。一湖洞庭水，聊可洗襟尘。
望洞庭	[当代] 蔡淑萍	昨经巫峡雨，今访洞庭秋。浮绿君山影，吹馨杜若洲。云中思帝子，水畔羡沙鸥。浩渺波如镜，飘飘一叶舟。
神女峰	[当代] 蔡淑萍	亭亭一片石，悱恻动人怀。暮雨淋还住，朝云去复来。江山因造化，骚客自多哀。寥落深山里，荒烟没楚台。
过宜昌	[当代] 蔡淑萍	高峡方回首，豁然开楚江。平畴一痕远，烟树几村藏。天阔碧云淡，舟轻白鸟翔。临风合多思，万里正汤汤。
登岳阳楼	[当代] 熊盛元	人来巴峡外，木落洞庭秋。醉里舒青眼，波心起白鸥。吟情殊未已，世事转堪忧。三复希文句，临风泪欲流。
丙戌送灶日感赋	[当代] 熊盛元	浊世颓风炽，长怀净意公。河清犹可俟，祸结恐无穷。绕室茶烟绿，弥天劫火红。但将心垢洗，梦与灶神通。
丙戌七夕	[当代] 熊盛元	双星空耿耿，一水自迢迢。但得披心迹，何须渡鹊桥？露凝无限泪，窗閟可怜宵。巧技人纷乞，而今直道遥。
效义山体再叠世广韵感怀二首 其二	[当代] 熊盛元	寻寻至溪口，风物已全更。惟有当窗蔓，犹牵往日情。应门声似熟，吠影犬欺生。阿母频呼唤，神弦是小名。
咏云和海鹰	[当代] 熊盛元	一从出岫后，行迹便随风。要眇琴窗绿，迷离扇影红。波心疑冉冉，梦里叹空空。真幻原无定，浮生处处同。
效义山体再叠世广韵感怀二首 其一	[当代] 熊盛元	地老天荒后，人间百态更。亦知难许国，未肯遽忘情。神女云端下，微波袜底生。飘然忽轻举，遗佩不留名。
梦中偈子	[当代] 熊盛元	梦入高寒境，依稀见雪莲。长知真亦幻，莫问佛耶仙。火宅三车引，瑶池一镜悬。茫茫尘海劫，付与奈何天！
次韵和世广、济夫兼柬蛰堪、东遨	[当代] 熊盛元	青禽递瑶柬，窗外月三更。梅拆新春恨，诗缄远别情。繁霜鬓边结，幽愤笔端生。但尽千杯酒，何须百世名！
圣诞夜口占	[当代] 熊盛元	华灯空照眼，幽室独斋心。寂寂炉烟定，娟娟月影沉。忙中知幻灭，闲处即山林。一笑浑无语，梅香绕素襟。
感事次世广韵	[当代] 熊盛元	本非耽酒客，何事亦清狂。尘海波千劫，桃源水一方。沉沉天已醉，耿耿夜犹长。谁唤骚魂起，兰皋赋九章。
由锦绣谷至仙人洞用金水韵	[当代] 熊盛元	穿行云海里，恍若梦中游。涧肃诸天静，风高万壑秋。吟怀何寂寂，鸣鸟自幽幽。回首仙踪杳，丹砂莫浪求。
乙酉孟夏登石钟山	[当代] 熊盛元	山共人孤迥，钟声杳不闻。江湖千里汇，清浊一痕分。苔掩春归迹，鸥衔日暮云。凭栏殊惘惘，何处觅同群？
丁丑人日偕友人游南浦	[当代] 熊盛元	西山梅影黯，南浦柳风薰。浪卷千堆雪，襟披一片云。泛舟难出世，把臂共论文。坐觉春光满，芳洲起雁群。
小三峡荒滩拾卵石戏作	[当代] 熊盛元	讶此荒滩石，锋棱已尽磨。休言忒圆润，曾历几风波。倍得佳人赏，长供雅士哦。嗟予撑瘦骨，处世欲如何。
丙子秋日偕友人游燕子湖二首 其二	[当代] 熊盛元	重来旧游地，依约认前踪。路狭草碍足，风轻云荡胸。红铺夕阳渡，翠敛黛眉峰。薄暮事幽讨，舍君谁与从？
丙子秋日偕友人游燕子湖二首 其一	[当代] 熊盛元	袅袅秋风里，湖光一鉴明。驻车聊骋目，抗语共班荆。叶落径莫辨，日斜蝉自鸣。沉吟忘所在，回首暮云平。
薄暮玉垒关望都江堰	[当代] 熊盛元	城堞苔凝血，空招戍卒魂。于今烽已熄，终古日犹昏。堰遏都江浪，民怀太守恩。悠悠千载事，功过与谁论？
泉州开元寺	[当代] 熊盛元	法界真耶幻，枯桑生白莲。遂令祈露客，纷沐戒坛烟。闻磬消狂慧，拈花證宿缘。渺焉身似蚁，双塔自摩天。
邓仲伯先生挽诗	[当代] 熊盛元	返辙穷途处，谁怜阮步兵？霜枫红有泪，秋昊碧无情。露重坟头薤，诗留纸上声。遗言常在耳，不悔作儒生。
庐山	[当代] 熊东遨	不识翻成趣，幽奇自可探。乱云飞绝壁，高鸟下寒潭。未见心归一，空劳日省三。万言书外事，真有几人谙？
雨中三峡坝上作	[当代] 熊东遨	骤雨倾空过，平添百尺澜。涛声遥泻海，云气半埋山。国仗人才立，天容我辈闲。江滨有渔父，所望只长竿。
秋日井岗山诗会口占	[当代] 熊东遨	五井初为客，徐观得自由。白云天际雁，黄叶涧边秋。星火思重觅，年光不倒流。闲来问王佐，人道在高丘。
山居答竹隐君见怀元韵	[当代] 熊东遨	习静居林下，柴门昼不开。偶闻屐齿响，或有故人来。耳顺泉过石，心清露入杯。未知云影外，秋雁一声回。
中秋夜中镇社友相约异地同时赏月时在旅途	[当代] 熊东遨	今夜晴空月，催成几处诗。分辉无厚薄，得惠有先迟。露白人千里，风清酒一卮。莫教重九过，误了插花期。
秋日花岩溪观鹭	[当代] 熊东遨	尚有眉堪画，秋山自入时。云收千嶂雨，鸟诵一林诗。但得心常在，何嗟梦觉迟。世间真趣味，本不要人知。
夏夜偕蝠堂沚斋珠海横琴岛赏石谈天二首 其一	[当代] 熊东遨	频年居闹市，有梦及林泉。小践闲中约，来谈局外天。横波琴自鼓，得趣石无言。相顾头俱雪，凭谁问祖鞭？
夏夜偕蝠堂沚斋珠海横琴岛赏石谈天二首 其二	[当代] 熊东遨	领略清时味，煎香汲玉泉。三更灯火夕，一角自由天。梦大何须醒？音知不在言。且将家国意，分付与吟鞭。
防汛速写	[当代] 熊东遨	云气四围合，坚城势欲摧。雨来山泼墨，湍下石奔雷。一夕洪流卷，千村面目非。不知捐款到，又有几官肥？
羊城时疫骤起得行淑先生寄怀元韵奉答	[当代] 熊东遨	平生无愧怍，鬼笑不惊魂。酒瓮多储醋，城居半类村。偶逢新雨过，便觉古风存。天命吾知矣，瘟神岂足论。
癸未元宵前二日友人约赴浙南看山车中有作	[当代] 熊东遨	喜赴清风约，携春过北江。不知山态度，先与月商量。月道亏将满，山应翠覆苍。明朝逢卫八，杯酒尽吾狂。
过长平古战场	[当代] 熊东遨	秋风如我约，携雨过长平。借助杯中酒，来谈纸上兵。无能弥战乱，有泪哭亡灵。莫笑将军括，将军未惜生。
早春	[当代] 熊东遨	檐角东风响，春回不用猜。乡民估雨水，农事待安排。试曲莺调舌，耕泥笋作胎。时平官兴雅，争道踏青来。
芳村谒黄大仙祠	[当代] 熊东遨	我本农家子，尘缘半在乡。醉携残酒白，来谒大仙黄。盛世民为主，荒山石变羊。古今多奥秘，一例莫参详。
月下西湖楼外楼先饮后游同魏绛孙钱王嗣杜陵枝林逋后	[当代] 熊东遨	留得杯前兴，偕游意与俱。夜清闲及鹭，人淡乐知鱼。点月波心白，鸣箫座上苏。秋光欣共适，况复在西湖。
客西湖月夜寄内	[当代] 熊东遨	何堪秋节近，独傍圣湖居。桥断思无碍，山孤梦有余。江声南国远，梅影夜窗疏。怕对天心月，愁来不可驱。
戊寅除夜	[当代] 熊东遨	客中逢岁杪，一榻卧城隅。世路嗟谈虎，生涯类守株。亲情今夜炽，礼俗异乡殊。见说春恩厚，能教草木苏。
寄陈立夫先生台北	[当代] 熊东遨	高卧云中榻，悠然自理琴。已除家国累，犹抱圣贤心。春水生前渡，浓阴满上林。元龙豪气在，一任雪霜侵。
清明过黄蔡墓	[当代] 熊东遨	英烈谁堪匹，百年无此贤。生逢乱世末，死葬名山巅。驱虏功何伟，平权境已迁。只今庐墓侧，凭吊有榆钱。
礼佛云门途次苏仙岭	[当代] 熊东遨	苏仙何处觅，一观立嵯峨。树古留云久，峰高得日多。听泉忘岁月，枕石梦关河。未彻菩提悟，明朝问达摩。
丙申初夏还乡作	[当代] 杨雪窗	客舍大江头，我家楚西北。飙轮一箭归，天地入窗幅。老母殷勤问，敢叹风尘色？大妹买青韭，绳悬数尾鲫。小妹掌庖厨，伫立灶台侧。别来三五月，阿甥怯不识。俄顷复相亲，剧戏情何极。门外飐风荷，野凫恣游弋。傍池开小圃，嘉蔬护樊棘。雨馀番茄红，数畦莴笋直。香盈闻母唤，围坐笑相食。叵奈话桑麻，太息抚胸臆。少壮走南粤，翁妪营稼穑。膏瘠随地殊，水旱仰天力。罢箸望田园，平畴碧如织。因念父老艰，寸心翻凄恻。
暮春游唐梓山	[当代] 杨雪窗	吾乡蕞尔地，培塿尚称雄。苍烟一相失，之子若为容。昊天知我意，扫荡来清风。楚鬟才一握，娉婷落掌中。傍麓忽仰首，嵯峨倚高穹。宫观隔缥缈，炉香瑞霭重。细路蹑飞蛇，检校十万松。老母展胸臆，流憩豁双瞳。阿甥牵衣往，拾柯兴转浓。忽作仙人杖，壮如登华峰。提携陟翠巅，飞鸟堕遥空。四野平如砥，万象入磨砻。人烟疑曲港，大道作河通。危槛俯游者，戢戢簇万蜂。片云雨洒面，春色何冥蒙。闾阎瞥灭没，即此意无穷。
楚江	[当代] 杨雪窗	天吴鼓横澜，危立望寥廓。吾生渺一粟，万类在橐籥。龟蛇两培塿，蜂牖映城郭。飞梁度洪川，细带楚腰约。箭疾帆转小，孤叶云边泊。飙轮掣迅霆，络绎槐安陌。冥然思太初，天地入浑噩。造物真作剧，疏凿两沟壑。南者长江险，北者黄河浊。豪杰倚天堑，虎视奋雄略。蜗角盖世功，彼苍发一噱。俄顷惊涛息，钓叟观日落。童子六七人，春风聚相谑。悠游同队鱼，信有江湖乐。
读东坡诗集	[当代] 杨雪窗	六十年来春梦酣，寓世几何惟暂淹。大患有身谪欲死，此翁逍遥若图南。日月洞明双户牖，乾坤俯仰一闾阎。尚馀咳唾惊凡俗，想见先生正掀髯。夜灯醒魇眠难著，我读公诗数惊跃。迥如鸾驾发苍梧，快如八骏昆仑薄。峨如群峭碧摩天，壮如万流归海若。众象藏窟真狡兔，倏忽落笔鹘能攫。同时鲁直作凤鸣，半山老人野狐精。鏖诗隐若曹刘敌，海内风流意气倾。胜游杖屦奴山水，鼎食白眼婢公卿。一朝化鹤苏耽去，回首凄其千载情。
谒船山先生墓	[当代] 杨雪窗	两间风雨闭冥庐，楚色平分共左徒。三尺土高山岳小，数声杜宇不曾孤。
忆先大母 其二	[当代] 杨雪窗	门对陂池好纳凉，枣花落鬓点秋霜。散学归来能一饱，黄昏炊黍小庐香。
忆先大母 其一	[当代] 杨雪窗	野塘水涨牧鹅儿，拄杖摘蔬过短篱。十载化茔春草碧，我来风雨麦离离。
淩家山 其二	[当代] 杨雪窗	湖岚山色映飞甍，鸟过霜天时一听。忽怪东隈豁愁眼，老柯缺处见危亭。
淩家山 其一	[当代] 杨雪窗	小鬟蕴秀望娉婷，步径偏悲木叶零。昨夜满山风雨恶，生怜瘦减一分青。
谒南岳忠烈祠 其二	[当代] 杨雪窗	何处苍山不夜台，石碑牢落鬼雄哀。云深莫道无行迹，尚有啼鹃泣血来。
谒南岳忠烈祠 其一	[当代] 杨雪窗	鏖战当年草木腥，我来愁对雨冥冥。何当唤起无情碧，化作风涛警夜听。
溧阳村行访东野遗迹 其二	[当代] 杨雪窗	老宦风尘世味酸，短歌刳骨暂盘桓。只今独见篱阴下，田妇盈筐采马兰。
溧阳村行访东野遗迹 其一	[当代] 杨雪窗	风动陂塘起旧澜，孟公流憩破愁颜。尔来换尽千年世，只在闾阎犬吠间。
江干小集，取“江风吹老芦花”句分韵得“花”字，偕秋扇、不问、四柳、紫芝、素笛	[当代] 杨雪窗	楚江一线接天涯，唤舸截江寻酒家。还见夕阳生草树，暂将秋色揽龟蛇。客乡离合滩头絮，世事沿洄波上槎。他岁重来须九日，莫教飞盏负黄花。
将别沪赴汉，寄杭城何智勇	[当代] 杨雪窗	江海穷年不系舟，惊飙卷叶落天陬。怜君每顾西湖重，忆我尝携南粤游。路迥风尘迷楚越，情亲河岳若衾裯。诗人例有洪黄谊，岂必摧藏两地秋。
访船山故居	[当代] 杨雪窗	九旻乞冢葬昂藏，世味长谙种老姜。茅舍三间存故国，文章百卷映清湘。秋风人隐一山小，夜月魂归双柏苍。莫谓丹忱无著处，衡门数里芰荷香。
慈亲	[当代] 杨雪窗	茧手劳中夜，倦身初掩门。岂知千里迥，独对一灯昏。逆旅愁边宿，家山枕上温。孤村睡风雪，岭外怯归魂。
过故人庄	[当代] 杨雪窗	远毂出复没，坡陀烟际村。风酣陶舍酒，月照杜陵飧。堪恨旧交散，最怜高谊存。小窗连榻语，灯火到初暾。
新编系列剧《天龙八部》 第二卷八首 其二	[当代] 杨启宇	薏苡明珠不易分，竟将鸩毒冒甘醇。羊头狗肉虽云假，犹是天良未泯人。
新编系列剧《天龙八部》 第二卷八首 其一	[当代] 杨启宇	疗人一例饮芒硝，再世华佗脉理高。旧鬼烦冤新鬼哭，终南山下草萧萧。
新编系列剧《天龙八部》 第一卷八首 其八	[当代] 杨启宇	银獭金貂覆锦衾，冰蚕火鼠供盘飧。奢华似此犹称仆，赖有苍生作主人。
新编系列剧《天龙八部》 第一卷八首 其七	[当代] 杨启宇	暮四朝三引律文，惯从袖里弄乾坤。燃灰再溺神活现，丞相方知狱吏尊。
新编系列剧《天龙八部》 第一卷八首 其六	[当代] 杨启宇	月姊风姨新眷属，雷公电母旧交情。莫讶虮虱招摇甚，大腹便便处帝裈。
新编系列剧《天龙八部》 第一卷八首 其四	[当代] 杨启宇	薄有才名轻李杜，断无学识笑苏辛。自荐文坛充状首，可怜评委尽亡睛。
新编系列剧《天龙八部》 第一卷八首 其五	[当代] 杨启宇	乱坠天花转法轮，侈言白日可飞升。怜他玉骨冰肌女，竟作焦头烂额人。
新编系列剧《天龙八部》 第一卷八首 其三	[当代] 杨启宇	长杨赋罢又长门，文字当年误马卿。今日论才非昔日，但凭丰乳与肥臀。
新编系列剧《天龙八部》 第一卷八首 其二	[当代] 杨启宇	馀音何止绕梁尘，耿耿银河灿巨星。唱到口干舌燥处，如雷贯耳只绯闻。
三星堆	[当代] 杨启宇	金乌神树上摩天，铜像峥嵘失纪年。传说蚕丛开蜀道，可能杜宇化春鹃。奇云疑雾萦湔水，朗月疏星伴祭坛。我欲时空穿越去，浩茫往事问飞仙。
新编系列剧《天龙八部》 第一卷八首 其一	[当代] 杨启宇	仙家点石可成金，不屑寻常生意经。觅得倚天玄铁剑，横裁竖割售昆仑。
遣兴	[当代] 杨启宇	年年辜负看花期，惆怅绿肥红瘦时。独醒每疑天似醉，群聋真惜鼓如雷。撑肠芒角愁无那，斫地狂歌和有谁。叵恼飞船杀风景，广寒凄冷没娥眉。
欲振	[当代] 杨启宇	欲振天威籍五环，恒沙无数水衡钱。鸟巢炫世翔鸾凤，圣火祈灵出坫坛。万国衣冠朝野动，倾城歌舞士民欢。从兹旧耻湔除尽，共享尧年与舜年。
大东海夜眺	[当代] 杨启宇	水立云垂气象千，燃犀来照夜如磐。腥礁浊浪争鳞介，贝阙珠宫舞佩环。大海波涛前度浅，苍生涕泪几时干。鲛虬莫问人间事，我谪人间只百年。
夏日无聊遣兴二首 其二	[当代] 杨启宇	大道如天我独迷，立锥无地尚忧时。遥怜凤泊鸾飘日，拟写琼思玉想词。瀛海风涛鲸浪涌，星河光景帝槎驰。苍茫心事凭谁诉，偃蹇城南一布衣。
夏日无聊遣兴二首 其一	[当代] 杨启宇	掣电奔雷感逝波，塞胸豪气半销磨。醉吟屈子呵天赋，愁唱王郎斫地歌。阅世屡惊苍狗幻，登临每叹夕阳多。青霄碧海徒凝望，潦倒乾坤奈尔何。
千禧岁暮书怀三章 其二	[当代] 杨启宇	儿时未识天高厚，意气曾轻万户侯。环佩丁东劳梦想，云霞明灭费追求。飞旋岁序临千禧，落拓中年感百忧。欲饮覆杯还自叹，任他书剑两漂流。
千禧岁暮书怀三章 其三	[当代] 杨启宇	几回揽镜看吴钩，肯信书生也白头。绝域功名终不遇，美人青眼最难酬。横流物欲凭谁挽，贱滥文章只自愁。悚听钟声移世纪，万家雀战兴方遒。
千禧岁暮书怀三章 其一	[当代] 杨启宇	齐烟九点视环球，银汉茫茫不系舟。古往今来成昼夜，花开木落即春秋。干戈扰攘怜争蚁，冠冕堂皇笑沐猴。欲倩飞星探黑洞，太空何处有瀛洲。
新编系列剧《天龙八部》 代序	[当代] 杨启宇	触眼千奇百怪生，阿谁揭咒启魔瓶。木鸡瓦犬逢场秀，纸虎茅龙作态狞。肯信有钱能使鬼，居然弄假即成真。凭君鳌背观沧海，沧海无波只酿尘。
译《鲁拜集》 其十八	[当代] 黄克孙	华表丹墀一例空，荒凉台榭走蛇虫。虎踪今遍英雄墓，无复惊闻李广弓。
译《鲁拜集》 其十七	[当代] 黄克孙	乾坤寥落一穹庐，日夜循环起太初。多少英雄来复去，锦衣华盖尽同途。
译《鲁拜集》 其十六	[当代] 黄克孙	富贵当年想石崇，银鞍金络气如虹。可怜雪落平沙里，曾几何时日又中。
译《鲁拜集》 其十五	[当代] 黄克孙	一杯浊酒无余恨，死去谁怜金玉榇。但见明珠出土来，凄凉白骨无人问。
译《鲁拜集》 其十三	[当代] 黄克孙	三生事业尽朦胧，一世浮华总落空。今日有钱须买醉，鼓声山外任隆隆。
译《鲁拜集》 其十二	[当代] 黄克孙	一箪疏食一壶浆，一卷诗书树下凉。卿为阿侬歌瀚海，茫茫瀚海即天堂。
译《鲁拜集》 其十一	[当代] 黄克孙	平芜携手看黄沙，牧草青青瀚海涯。白屋朱袍浑不认，羲皇榻上是吾家。
译《鲁拜集》 其十	[当代] 黄克孙	汨罗江水伤心碧，铜雀台花寂寞红。醉眼只宜看白日，干卿底事哭英雄。
译《鲁拜集》 其九	[当代] 黄克孙	闻道新红又吐葩，昨宵玫瑰落谁家。潇潇风信潇潇雨，带得花来又葬花。
译《鲁拜集》 其八	[当代] 黄克孙	不问清瓢与浊瓢，不分寒食与花朝。酒泉岁月涓涓尽，枫树生涯叶叶飘。
译《鲁拜集》 其七	[当代] 黄克孙	春火珠红酒里天，心中块垒碎尊前。白驹此去无多路，岁月无情已着鞭。
译《鲁拜集》 其六	[当代] 黄克孙	绕梁音绝歌人渺，犹有啼鹃格调高。酒酒连声玫瑰酒，欲将双颊染樱桃。
译《鲁拜集》 其五	[当代] 黄克孙	沉沉消息七环杯，伊览芳华尽劫灰。唯有野花红似昔，年年争向水边开。
译《鲁拜集》 其四	[当代] 黄克孙	东风吹醒梦中人，碧野平芜物又新。摩世手伸千树白，耶稣气吐一山春。
译《鲁拜集》 其一	[当代] 黄克孙	醒醒游仙梦里人，残星几点已西沉。羲和骏马鬃如火，红到苏丹塔上云。
新竹偶遇杨振宁二首（2013年） 其二	[当代] 黄克孙	英雄辞甲帐，回梦总依稀。名誉终端顶，人生尽逶迤。西南初发地，东北晚归时。千古留名处，寸心亦自知。
新竹偶遇杨振宁二首（2013年） 其一	[当代] 黄克孙	相见一如故，追回皓首前。明窗高院里，小艇石溪边。规范窥天理，超流探自然。剑光犹磅礡，执手话丁年。
答酬宜之十八韵	[当代] 黄万里	拜诵宜之枉答诗，领时簌簌泪交颐。时清不及英豪士，忍逐骅骝落僻陲！函谷山头柳垂绿，黑龙江畔雪还澌。柳条弄色怜人远，雪粒吟声促客羸。飨尽盘空腹饥鸣，炉存虚火岁寒欺。南山种豆多芜秽，北斗浇愁奈老衰。乡里小儿项领挺，死生同志礼情违。一从弃掷无人问，独自行歌有鸟知。耿耿丹心悬日月，重华何处就陈辞？呜呼壮士多慷慨，合沓高名动寥廓。身在北疆无所预，胸怀郁郁匡时略。日边春色自烂漫，塞外愁云空落寞。困卧沧江悲岁晚，焉知书剑沉荒漠。携来诸子逞英姿，浩气凌空搏雕鹗。才尽难禁光禄叹，途穷莫作步兵哭。当年为国肯捐躯，今日沉沦应磊落。天道无亲与善人，尽交后会三生约。此年此日空相忆，来岁来朝更何若？
赠牟宜之	[当代] 黄万里	牟兄家住处，鲁叟化淳乡。北海追唐汉，东州饱露霜。功成严谴日，恬退自流芳。回首望明月，孤松撼九苍。
到喀什宿疏勒	[当代] 冯其庸	千山万水不辞难，西上疏勒问故关。遥想当年班定远，令人豪气满昆山。
生查子 长江口口占	[当代] 冯永军	白鸥自在飞，不共征人语。一线海天间，倘是君归处。沧江向东流，击楫终西去。长看水悠悠，搔首思今古。
酬官子劬兼寄黄陆城	[当代] 邹金灿	中年怀抱与谁开，想见当时客楼台。黄子道广官子峻，宝我樗散警我颓。殷勤相论古人诗，京洛路上无尘埃。君子襟怀何洒落，邀我游岛赠玉杯。忽尔远笛趣客起，旋入沧海听惊雷。去去舟孤还失棹，的的山行马虺隤。一觉落日攲眠好，已是满耳秋声来。惭愧君子频见忆，检点年华意难裁。此身若合古人节，升沉沮誉何有哉。却知力微难为事，端赖大雅声相催。每见黄子思高蹈，每诵官诗心低徊。千夫攘攘森处所，二士笑颜洗寒灰。今者官子江东去，三馀请忆岭表梅。会当乘月归饮时，临风先我醉蓬莱。
少年	[当代] 邹金灿	少年去阳山，翛然十三春。所过只为客，穗城未加亲。性懒计稻粱，不知问要津。识者悄飞渡，惊此褦襶人。师友竟不弃，许我林宗巾。闻名有惭德，敢拟高贤伦。无端以诗鸣，或有未了因。宿志龙门拜，骚人夜雨沦。望中无白鹭，蜗角有重茵。必欲得一席，心先追行云。自笑倦游久，不觉羁怀新。曩学轻别离，中岁思旧村。旋磨看转烛，北望眼渐温。出门感头轻，揽镜生奔轮。鬼簿有朋辈，往事遥伤神。感此爱独行，巷言不关身。行路谁客主，方问迹已陈。比来少酣饮，更得酒味醇。烟波最深处，有歌动黄昏。且种子猷竹，一洗双鬓尘。
予以颈患复发困卧半日始解起看暝色茫茫是有此记	[当代] 邹金灿	流年风里电逃逋，尘面犹凭鲁酒朱。幸有江蛙不嫌客，殷勤为我问津途。
酬子韫姜花见赠	[当代] 邹金灿	天心未许此心闲，堕入鸿荒梦更悭。杳杳天涯来逸客，一芳醉我白云间。
梦远	[当代] 邹金灿	旧曲南荒此复闻，前尘总不似浮云。开颜于我无多事，一梦蓬莱一梦君。
秋落	[当代] 邹金灿	秋落山城听雨微，孤灯如月烛青衣。漫检岁华惊一纸，十年心事得全违。
无题	[当代] 邹金灿	领表栖迟咏在舟，如何天意许勾留。小河花月应无恙，孤客重来涕黯流。
感事有寄蓉卿先生	[当代] 邹金灿	金鼓声沉四十年，砉然惊破碧云天。伤心本有朱虚在，隔世空教颜异怜。人不诚忘书付火，灰毋见弃墨为先。生涯添得匏樽未，且办无何饮自全。
酬叶子恒墨宝见赠	[当代] 邹金灿	六年天地废登临，一放扁舟见在心。有客禺山龙走笔，嘉余社栎用非今。弗随人转安多见，与觉时寒岂独吟。他日酣歌处重过，摄衣同看暮尘深。
觉来	[当代] 邹金灿	觉来营役没修鳞，江海萧然孑此身。阅世七年还慕远，拿舟四顾未知津。生涯意气秋涛熟，天外羁人客思新。日暮风吹林鸟乱，声声催楫入烟尘。
断桥春望	[当代] 邹金灿	断桥寂立听春残，不尽烟帆断续看。一片苍岑动遥思，十年异客畏惊滩。人同绝水知谁健，梦已迷津到此难。且喜重来花逆我，可能明日更阑珊。
癸巳岁末送客	[当代] 邹金灿	花城送客未花时，悄向天陲发一枝。横柳深沉驿尘色，紫衣清出雪霜姿。绝云朔雁何方住，隔海南风此梦期。旧识桂华应寂寂，烟洲重访正相宜。
感怀	[当代] 邹金灿	本是行人却故人，无端造化有精神。少年看尽沧海事，一笑赊来双鬓春。欲以初逢轻漏短，将之歧路更谁邻。从今远梦劳相忆，月上江头花落身。
寄北	[当代] 邹金灿	浮生何事有前因，聚散无心亦比邻。二十年光回倦首，寻常世路转方轮。不知岭外风尘客，曾觉江南石火身。他日扁舟蓬岛上，当空可是旧星辰。
康侯三十四岁生日有赠	[当代] 邹金灿	瓠落江湖萍寄身，悄为逾迈扰天真。停舟问笛谁千古，避席登楼又一人。梦久不知山雨近，路长应觉塞鸿亲。微歌永夜聊相慰，六合苍凉出凤麟。
廓落	[当代] 邹金灿	廓落回听万木悲，蓬莱去路最威迟。江天暮羽飞何处，风雨铜驼病此时。一径萧森纷袖手，九原板荡失栖枝。平治赖有金汤在，与近秦隋总不知。
百舸	[当代] 邹金灿	百舸争驰九曲流，羁鸿孤起绝寒秋。正当歌管弥高日，谁踞龙津最上游。阅世几人闻卧辙，出门何处赋登楼。重天云外羲和老，可解迢遥故国愁。
丁亥岁末重过南阳寓所	[当代] 邹金灿	梦旅邯郸悄到今，经年答飒感消沉。当门童叟无由见，走壁龙蛇尚可寻。阮子竹林前度意，黄公酒肆再来心。萧疏菡萏池边路，霜冷残花靴辙深。
毕业诗	[当代] 邹金灿	一曲雍门听不眠，杨花流水共华年。盘桓看尽牛山客，寥落期无雪夜船。往事虚空笑谈外，别心梦寐酒垆边。烟波路上休回首，浮世相逢只偶然。
酒后二首 其一	[当代] 程滨	沈醉方初醒，长哀呓语轻。前尘都是梦，来日若为情。以爱遭千劫，因诗毁一生。无边荒漠下，暗水自盈盈。
落尽	[当代] 程滨	蓟北有奇树，千年独立兹。苍茫临旷野，烂漫映深池。昨日春如梦，今朝秋是诗。一身花落尽，霜月满空枝。
甲午夏末游青海甘肃十二首 其十二	[当代] 程滨	卓尔风中立，下临千岁松。雨师收众彩，云将泼群峰。孤冷生双履，高寒杖一筇。行囊金已尽，何日续游踪。
杜少陵	[当代] 程滨	诗胆悬天地，春心返澒蒙。杖藜回首白，泣血迸空红。鲸落银潢底，星沉碧海中。残膏真不朽，千载丐吾宗。
观心徐健顺相邀参加北京和韵天歌感悟道德经清明咏诵会	[当代] 程滨	清明时节雨，和泪共沾襟。花怯春寒重，诗成秋气深。如今无旧梦，太古有遗音。我是观心者，谁能欺我心。
甲午夏末游青海甘肃十二首 其十一	[当代] 程滨	开岩藏古佛，劈石试新硎。神迹传千载，天池泻一泓。乱山深处宿，一鸟唤时醒。不见当年雪，黑发向天青。
甲午夏末游青海甘肃十二首 其十	[当代] 程滨	执辔登岩麓，行行入翠微。松针时碍帽，云气欲沾衣。两马山巅秣，孤鹰足下飞。尘寰一回首，城郭已霏霏。
甲午夏末游青海甘肃十二首 其九	[当代] 程滨	戈壁天将曙，丹霞日未垂。车中人枕藉，窗外景驱驰。转绿回黄处，看朱成碧时。祁连山上雪，召我折腰肢。
甲午夏末游青海甘肃十二首 其八	[当代] 程滨	千载驼铃寂，消沉汉与唐。泉开明月白，窟启塞沙黄。饿虎何须饲，毒龙今更狂。如来本无体，垂手对空王。
甲午夏末游青海甘肃十二首 其七	[当代] 程滨	衣上红尘满，轻车到此间。湖天涵万象，云海镇群山。衰草从何起，惊风放我还。诗心羁汉土，莫出古阳关。
甲午夏末游青海甘肃十二首 其六	[当代] 程滨	游骋三千里，长云与我俱。原荒牛马静，汀远鹭鸥呼。斗室真冰窟，寸心仍玉壶。青山浑不语，终古对天湖。
甲午夏末游青海甘肃十二首 其五	[当代] 程滨	沉吟少陵句，真到海西头。白骨今何在，黄花渐欲收。天阴微雨湿，云黯大湖秋。穿越千年上，当封万里侯。
甲午夏末游青海甘肃十二首 其四	[当代] 程滨	平明辞贵德，前路更弯环。草作牛羊海，云封日月山。经幡风烈烈，野帐水潺潺。藏女天边牧，溟濛湿鬓鬟。
甲午夏末游青海甘肃十二首 其三	[当代] 程滨	昨夜谁家宿，黄河第几湾？云垂车外路，雨湿梦中山。一鸟青天破，群牛碧野斑。明朝人何在，遥望玉门关。
甲午夏末游青海甘肃十二首 其二	[当代] 程滨	凡体居深谷，无缘谒上神。紧箍降大圣，烈酒毁名臣。云岭维天岸，烟岚界海滨。青山留不住，一意入胡尘。
悼胖胖	[当代] 程滨	自得儿时趣，成年无所俦。黏人每嚅嗫，进食太夷犹。今夕终黄土，人间初白头。冥冥如有信，为我问悠悠。
甲午夏末游青海甘肃十二首 其一	[当代] 程滨	通邑清真地，深山古佛家。黄河翻素浪，青嶂入丹霞。异域能相遇，人间枉自嗟。出门回首处，斜日满高崖。
六一夜骨痛无寐	[当代] 程滨	明月临高阁，寒星满太虚。我生真偶尔，举世正纷如。六一春秋忽，三千世界初。谁怜谙永夜，渐与梦生疏。
丙申羊牛马日不雪而雨	[当代] 程滨	野马应无辔，沐猴偏有簪。食人驱舞兽，颂圣噪驯禽。漠漠云遮月，泠泠雪化霖。躬逢太平世，何用岁寒心！
拟四十书怀	[当代] 程滨	四十云无惑，人生惑始深。高楼风雨寂，永夜月星沉。梦转双弹泪，花开一动心。茫茫问天道，十载任追寻。
燕子来巢赋诗赠之	[当代] 程坚甫	空堂从此积香尘，难得双双入幕宾。栖宿应无羁旅恨，呢喃似说主人贫。一年别后春如梦，千里来时花正新。朱雀桥边风景异，偶然回首莫伤神。
渔翁（四首选一）	[当代] 程坚甫	自笑余生万事空，闲来江畔羡渔翁。黄昏乱苇丝丝雨，绿褪残蓑叶叶风。短笛吹时音袅袅，香粳饱后乐融融。夜阑睡去灯犹亮，照到波心一线红。
灯下吟	[当代] 程坚甫	懒从灯下看吴钩，尚爱名山欲卧游。老去文章拼贱卖，由来福慧莫兼收。多纹脸似风吹水，思饮心随月上楼。且喜登床寻梦易，雨余天气似初秋。
读稿有感	[当代] 程坚甫	华年误尽苦吟诗，斗角勾心未必奇。坐困愁城聊代哭，生逢盛世敢言饥？批霜尚为头颅惜，食肉徒将口腹欺。幸有山林容老物，读书学圃两非宜。
风雨夜有感	[当代] 程坚甫	古巷萧然车迹惜，黄昏风雨掩柴扉。两三更后愁难遣，六十年间事尽非。白发遮羞余皂帽，青灯课读失慈帏。自怜不及空阶石，借得青苔作绿衣。
早春寄怀（十首选一）	[当代] 程坚甫	依依春色到柴门，报喜分明有鸟言。半世蹉跎身尚健，一般横逆量能吞。为诗敢说风兼雅，下酒浑宜鸡与豚。天地苍茫犹恨隘，更从醉里觅乾坤。
冬宵遣怀（三首选一）	[当代] 程坚甫	久矣儒冠误此身，呼牛呼马且由人。行藏自喜终为累，骨肉无多况患贫。白纻抛残慵话旧，黄粱梦好惜非真。殷勤自把山窗掩，半避狂风半避尘。
茗余感吟	[当代] 程坚甫	潦倒原知福命悭，午窗茶熟且开颜。梦醒已失槐安国，吟苦休嘲饭颗山。渐觉一身非我有，惟求半刻作农闲。漫云两腋风清甚，误尽年华是此间。
客归乡居	[当代] 程坚甫	去燕来鸿漠不关，索居穷巷转心闲。绝交久矣无今雨，临眺依然有故山。衣染流尘劳拂拭，灯看走马悟循环。残书可读吟情在，天与狂生未算悭！
岁暮感吟	[当代] 程坚甫	柑橙堆市满，壬戌岁阑时。老泪今犹昔，吟情盛转衰。可依惟短杖，不死是残棋。歌哭心何在，旁人恐未知。
寄闲情	[当代] 程坚甫	八十轻轻过，吾生总有涯。休谈身后果，且赏眼前花。惊梦嫌歌板，忘衰理钓槎。利名君自热，其乐在农家。
感旧断肠词	[当代] 程坚甫	风吹衣带断，游子薄言归。行役身徒苦，娱亲愿已违。无方回老病，何计报春晖。凄绝当年月，还来照素帏。
春日写意二首 其二	[当代] 程坚甫	及时且行乐，春色满郊圩。桃李花争发，江山画不如。未因穷变节，那恨出无车。搁却吟哦事，临渊暂羡鱼。
春日写意二首 其一	[当代] 程坚甫	东风良不恶，吹绿到蓬茅。老讳言春恨，贫将绝旧交。山围城似斗，树绕宅如巢。早识文章贱，无心赋解嘲。
哀阿凤二首 其二	[当代] 程坚甫	千里途程远，江山景物殊。晓风坪石站，暮雨洞庭湖。折节怜腰弱，调羹怕手粗。不知残夜梦，还到故乡无。
哀阿凤二首 其一	[当代] 程坚甫	老去为人役，含饴愿已违。一肩行李重，双鬓乱蓬飞。栖凤惟求稳，啼鹃莫劝归。平安犹贶我，相顾共沾衣。
送侄女归阳春 其二	[当代] 程坚甫	是处多鱼雁，毋悭别后书。残年犹见你，歧路最愁予。云淡重山远，花开二月初。叮咛惟一语，贫莫厌耕锄。
送侄女归阳春 其一	[当代] 程坚甫	后会知何日，凄凄送远行。相看俱欲泪，话别不成声。拱木将吾待，移根祝你荣。阳春路修阻，且莫误归程。
函请云超兄惠寄食物附诗一首	[当代] 程坚甫	罄竹情难尽，书成附短章。一寒如范叔，十索学丁娘。贫贱难言守，惠廉俱恐伤。他时应有梦，菜圃践牛羊。
春游	[当代] 程坚甫	踏青才半里，看欲饱吾侪。柳暗藏春色，花香逗老怀。清游良不负，薄饮亦云佳。剩有违心处，故人天一涯。
潮州五首 其四 谒开元寺大悲殿	[当代] 傅义	古刹开新院，金光额大悲。故应千手眼，普救众华夷。苦海波涛恶，高天雾瘴弥。八方犹多难，四面岂周知。
次韵酬友	[当代] 傅义	西风挟潮起，汹汹日渐东。自悉君才富，不忧吾道穷。晚花难绝艳，初旭已深红。翘首方相望，五云妍碧空。
玉茗堂次和晦窗	[当代] 傅义	玉茗今何在，新堂剩夕晖。笙箫声隐约，梅柳韵深微。欲启痴人梦，犹沾客子衣。燕剪莺圆里，偏有杜鹃飞。
窗前枯木复荣	[当代] 傅义	不自甘衰朽，心仍鼎盛时。闲情友花鸟，清韵化诗词。削玉亭亭影，刺天凛凛姿。与君数晨夕，浑忘白发滋。
闲居杂咏十五首 其十五 戏笔	[当代] 傅义	日饮无何事，嬉游墨乱翻。发颠掉书袋，趁兴嚼牙根。点鬼多添趣，祭鱼聊唤魂。当犹贤博弈，不畏老婆尊。
闲居杂咏十五首 其十四 冬浴	[当代] 傅义	浴帘和浴霸，斗室悉安排。寒气奔谁去，阳春迓我来。追还清白质，引发咏歌才。搏浪思沧海，冲风赋快哉。
闲居杂咏十五首 其十三 弄月	[当代] 傅义	弄月花坛畔，情词信口占。自然就平仄，不必斗叉尖。高阁青娥冷，寒庐老子恬。清辉弥广宇，多取不伤廉。
闲居杂咏十五首 其十二 曝日	[当代] 傅义	负曝南荣下，怡然享太和。赵衰复谁似，青女奈君何。偎火焦山芋，添裘肿骆驼。空调不消费，羲仲惠吾多。
闲居杂咏十五首 其十一 写字	[当代] 傅义	自能敲电脑，便与柳颜疏。念旧还怜汝，当今可识予？班超封定远，毛颖罢中书。奋起仍挥笔，云烟任卷舒。
闲居杂咏十五首 其十 读书	[当代] 傅义	何以消馀晷，南窗自读书。古人犹友我，他事不关予。灿灿珠灯艳，茫茫腹笥虚。欲将夸父意，披卷逐居诸。
闲居杂咏十五首 其八 攲枕	[当代] 傅义	攲枕耽吟咏，拥衾忘夜阑。思凝门径窄，句得海天宽。未觉搜肠苦，惟忧惬意难。徐敲一个字，反侧不能安。
闲居杂咏十五首 其九 谈诗	[当代] 傅义	言辞吾最拙，性亦爱言诗。风雨鸡窗下，雪泥鸿爪时。对谈欢雀舌，分处畅毛锥。奚必拈花笑，倾心不自持。
闲居杂咏十五首 其五 练拳	[当代] 傅义	年青不好武，垂老又轻文。早哂丹多诈，难辞酒半醺。涓埃难报国，锻炼为强身。碌碌无长技，挥拳自策勋。
闲居杂咏十五首 其六 爱晚	[当代] 傅义	馀曛难自驻，犹爱片时耽。晚景辉初旭，红光暖翠岚。波微犹烁烁，柳暗亦毵毵。试把黄昏颂，权当白堕甘。
闲居杂咏十五首 其七 独酌	[当代] 傅义	萧斋破岑寂，独酌对孤灯。屠狗豪难匹，探骊艺未能。汉书陪末座，德颂作良朋。文酒双星耀，举杯呼不应。
闲居杂咏十五首 其四 游园	[当代] 傅义	城居殊局促，选胜入园游。步履刑双足，临观赏两眸。溜圆莺婉转，坐卧草温柔。嬉戏观童趣，时光若倒流。
闲居杂咏十五首 其二 倚栏	[当代] 傅义	倚栏眺何处，神思正茫然。背负新阳曝，目迷杂卉妍。群山朝吐雾，远树晚笼烟。丝竹乱吾耳，翻思问老禅。
闲居杂咏十五首 其三 散步	[当代] 傅义	散步消闲去，年衰爱晚晴。馀霞娇可恋，暮霭淡无争。浓郁餐花气，纷嚣避市声。兼逃诗酒困，且喜出围城。
闲居杂咏十五首 其一 闷坐	[当代] 傅义	闷坐无聊赖，神游山海间。潮音清俗耳，岚气涤尘颜。大遂平生愿，难堪一梦还。何如瞪双眼，径直面人寰。
澳洲观感	[当代] 傅义	南荒僻远岛，土著少而贫。与昔共驩辈，化如尧舜民。海风送恬梦，山木荫长春。猫犬承欢宠，依偎乐近人。
生查子 饯春	[当代] 许白凤	临歧酒一杯，千万留难住。索性不留她，欲去由她去。问她何处来，去又知何处。花外乱莺啼，几日风和雨。
玉楼春 和尹默	[当代] 章士钊	人生冉冉浑无定。昨日筵前今日病。芳筵病榻等闲身，转眼钗钿惊已剩。阿侬自圣清狂甚。敲遍阑干寻旧讯。漫言不见隔年人，一个当前看玉镜。
大刀吟	[当代] 盛静霞	寒如秋水薄如纸，触者摧折当者死。中华男儿好身手，挥之如入无人市！芦沟桥畔月昏黄，妖星堕地森有芒。黄牛白酒面如灼，帐前磨刀声霍霍。袒胸把刀刀卷霜，银蛇骤飞风漠漠。虏兵愕眙初未觉，不及惊呼头已落。一挥手倒七八人，断腰折臂连肩削。人头戏抛兴未竭，一风吹腥腥雨热。提刀四顾敌已空，仰天大呼有残月。还来月下视宝刀，青光凛凛不见血！
怀云从	[当代] 盛静霞	茫茫遗体早无踪，犹有衣冠向晚风。何日碑头朱变墨，云阶月地会相逢。
纪梦	[当代] 盛静霞	野草丛丛砌满苔，摊书日日坐空斋。梦魂不忘常相慰，忽搴重帏一笑来。
重阳登栖霞山分韵得开字	[当代] 盛静霞	明灭山容巧剪裁，寻村出郭得追陪。芳塘野荻含愁舞，绝洞寒花带泪开。白羽鸟随丹壑迥，黄衫客拥赤云回。最怜小字偏相似，疑是三生栖止来。
七绝三首 其一	[当代] 梁羽生	传家愧我无珠宝，剑匣诗囊珍重存。但愿人间留侠气，不教狐鼠敢相侵。
七绝两首 长孙璧	[当代] 梁羽生	十年梦醒相思泪，万里西风瀚海沙。同命鸳鸯悲命薄，天涯何处是我家。愿将热血洒明尘，且把遗言托旧人。应念李郎家国恨，留他同赏雪山春。
七绝两首 张丹枫	[当代] 梁羽生	长江万古向东流，立马胡山志未酬。六十年来一回顾，江南漠北几人愁。中州风雨我归来，但愿江山出霸才。倘得涛平波静日，与君同上集贤台。
七绝	[当代] 梁羽生	浮沉力道未能紧，世网撄人只自怜。谁解古今都是幻，大槐南畔且留连。
七绝三首 其二	[当代] 梁羽生	百战归来酒尚温，繁霜侵鬓转消沉。金戈铁马当年恨，辜负梅花一片心。
七绝 铁镜心	[当代] 梁羽生	却似移舟上碧滩，一滩经过一滩难！酷怜剑气消磨尽，飞瀑流泉日影寒！
七绝三首 其三	[当代] 梁羽生	廿年湖海飘蓬后，冷落梅花北国春。荷包空绣鸳鸯字，绿叶成阴对旧人。
次严霜《癌》韵	[当代] 梁守中	勘破死生亦壮哉，沉疴相犯岂惊哀。羡君语笑一如昨，走笔纵横风雨来。
五绝 华谷涵	[当代] 梁羽生	昂头天外笑，湖海一书生。但识狂歌客，何须问姓名。
七绝	[当代] 梁羽生	弹剑狂歌过蓟州，空抛红豆意悠悠。高山流水人何在，侠骨柔肠总惹愁。
羊年元日步韵答周裕锴	[当代] 张海鸥	落花流水频惊梦，无奈长墙更短墙。秋尽才经霜变雪，春来又见马成羊。他乡人暖梅方好，此地风寒夜未央。已惯微生常落魄，唯因知己乐壶觞。
游神农架步诸公韵	[当代] 张海鸥	崔嵬板壁主神农，老树香溪百草风。青鸟临流歌元古，红鹃立日映苍穹。野人窥火黄昏后，巫女行云晓雾中。说罢襄王梦里事，楚天暮雨洗千峰。
感遇三首 其二	[当代] 张海鸥	清夜无端又引觞，徘徊吊影叹悲凉。含羞苟且容无赖，忍诟求全为稻粱。世路幽幽天作怪，归程历历辱频尝。未成芳意情已惫，不肯灵台变心香。
感遇三首 其三	[当代] 张海鸥	日月光华道义存，孤舟援手久铭心。清庠俯首传薪火，浮世潜心远秽尘。三径无心陶令隐，四贤有志雪泥馨。从来学术通达事，未必冠猴也作真。
述怀	[当代] 张海鸥	独立苍茫夜未阑，缓凭疏影认流年。曾经塞北轻弹剑，未料江南细悟禅。白发无情偏有种，青春有意却无缘。蹇驴长路休频忆，且共清流倚醉眠。
感遇三首 其一	[当代] 张海鸥	当时一念作学人，未许清贫夺此心。唯乐杏坛尊学隐，也凭栀酒细论文。前贤偃蹇康园路，后进蹉跎岭海魂。拟把鄙俗浑抛却，无奈清宵入梦频。
贺茂军海沙喜得淑女	[当代] 张海鸥	苍梧帝子降人寰，清皖骅骐驻玉山。一世情缘生渭北，千秋柳絮舞江南。已凭意醉胡笳曲，又任心怜漱玉泉。始信浮生皆故事，仙凡异代总如前。
与吴、彭二学兄把酒	[当代] 张海鸥	学缘复旦幸新知，康乐华园共切偲。文采风流君先占，鸡窗象管我最迟。渊明醉却三余日，居易陶然大隐诗。莫道贤达终寂寞，雪泥鸿爪总相宜。
留别复旦诸同门	[当代] 张海鸥	扁舟从此向西江，满把清樽醉一场。诸子南园情厚重，孤鸥岭海意微茫。浦江漫漫青春短，庾岭悠悠世路长。歌罢别君今日去，雪泥鸿爪任沧桑。
复旦南园八博士雅集	[当代] 张海鸥	江分南北路虽殊，入海何须论异途。闻道师门方叹若，结缘复旦又惊苏。相知且尽杯中酒，抵掌同析案上书。却忆南园今日事，他年万里寄冰壶。
伤逝	[当代] 张海鸥	常忆兰亭慕右军，流觞曲水会诗魂。雪泥鸿爪十年梦，浩志文怀半世尘。白发无情偏有种，浮生有道岂无心。它年醉罢归来客，冢上秋风又几人。
戏和谭步云兄剃头语	[当代] 张海鸥	曾闻聚义堂，堂主几回殇。人命非嫌短，江山但虑长。遂教弹铗客，誓作剃头郎。几度猿冠沐，未见一头光。
和东遨兄雾趣	[当代] 张海鸥	大雾笼寒柳，幽人慕虎屏。有心邀饮月，无意望添丁。俗事皆能辍，诗杯岂可停。与君论今古，老念又青青。
步韵答东遨兄	[当代] 张海鸥	老虎斋心远，云车纵兔轮。诗怀常念旧，酒趣偶翻新。容与江山道，徘徊竹鹤人。听琴明素志，水月证前因。
长白山步韵赠董就雄朱少璋二博士	[当代] 张海鸥	二士持高义，襟怀凛若霜。承传循大道，述作动黉堂。诗本贤良色，文当古雅行。香江存远志，令我热衷肠。
酬谭步云教授	[当代] 张海鸥	执教康园久，知君意气遒。端庄亲古道，耿介远冠猴。冷眼红尘事，专心学海舟。如今狂狷士，谭子最清流。
春到隐湖	[当代] 张海鸥	春风到隐湖，万象一时殊。绿柳萦新岸，红棉映旧途。双鸳眠水畔，孤客倚楼隅。宁信君怀袖，犹藏五色瑜。
汶川大地震后痛思	[当代] 张海鸥	王土裂西南，天心讵可谙。生灵罹难苦，鬼魅遇时甘。有地兴黉舍，无期治腐贪。徒然悲国体，落笔意何惭。
绿岛怀古	[当代] 张海鸥	绿岛夜朦胧，寒鸦绕碧丛。徘徊思汉土，惆怅觅蓑翁。兴废千秋事，沧桑一令中。当时池畔月，仍照旧亭东。
春思	[当代] 张晓虹	章台烟柳碧如纱，细雨人家燕子斜。帘隔花阴诗未醒，馨撩蝶梦韵先赊。三醺酒力开仙境，一斛灵思化绮遐。心径通幽寻丽句，谁先摘遍小枝丫？
秋柳四章 其四	[当代] 张晓虹	凉月徘徊独自怜，檐头又叠一重烟。邻家杜宇藏书简，彼岸蒹葭化苇绵。漫与云根分宿雨，堪无片语答流年。秋山昨夜约新稿，黄叶题诗到雁边。
也步秋荷一朵红韵	[当代] 张晓虹	守住心池那朵红，秋深怕看叶惊风。蛮笺已付潇潇雨，诗绪皆匀淡淡虹。一斛思潮成潋滟，三生意象转朦胧。抱琴聊作袂襟韵，谱入双声唱和中。
滨州青藤苑雅集分韵得“观”字	[当代] 张晓虹	好借天风作管弦，高山流水与君弹。亭台拈字分清气，韵海行舟得大观。春赠心笺千顷绿，我贻春色一枝丹。开樽更上层楼去，呼出东山白玉盘。
秋柳四章 其一	[当代] 张晓虹	惊风一叶触吟魂，客里不知秋到门。试向凉云分雁字，还从落羽补啼痕。谁人雨巷收残稿，哪个箫台对野村。吹尽香绵声渐老，牵愁寄兴暂休论。
秋柳四章 其三	[当代] 张晓虹	风影无端沾上衣，沙头绮梦渐成非。牵丝织到莺梭老，玉阕雕成贝叶稀。送尽长亭枝半折，吹沉短笛雁双飞。题诗赊得胭脂色，化蝶春声已久违。
秋柳四章 其二	[当代] 张晓虹	寒枝戢羽理轻霜，载梦扁舟系野塘。新燕衔来金缕曲，残秋编入柳条箱。云鸿不递隔帘雨，曲笔徒生散木王。回数经年攀折处，销魂最是玉泉坊。
无题	[当代] 张晓虹	拂拭尘封锦瑟弦，心音迢递许谁传。秋分险韵题红叶，春作双声托杜鹃。香径檀歌皆化蝶，凤池苔絮欲飞绵。瑶琴漫理期同振，秋水蒹葭一梦牵。
雁门关	[当代] 张晓虹	雁门关外满山黄，隔嶂遥闻草露香。峰影参差犹列阵，城垣断续不成墙。金刀凝雪留余刃，枥马嘶风待脱缰。诗眼观山浑似梦，半分烟雨半分霜。
重读李白清平调词	[当代] 张晓虹	八斗诗才一石狂，豪竿百丈钓苍黄。倾杯兴洒青崖路，恭笔难承白玉床。梁苑牡丹花正好，汉宫飞燕羽偏凉。清平三调响弦后，隐约杜鹃啼断肠。
登采石矶观李白雕像	[当代] 张晓虹	怅望苍穹何所思，樽前抚事太迷离。飘然意气当谁属，寂寞孤怀有梦知。解语花前空对酒，沉香亭上费题诗。荒台醉卧难呼起，落羽浮云一钓之。
咏杜甫二首 其二	[当代] 张晓虹	少陵落叶老长安，郁郁劳心叩韵坛。茅屋惊秋催病客，江舟拟泪漱冰盘。谅来阡巷乌衣冷，还许溪头落照残。焦釜煎干黎庶泪，堪将遗影转头看。
咏杜甫二首 其一	[当代] 张晓虹	尘埋圣迹逾千年，夜读先人两不眠。每过朱门思冻骨，时操愤笔扫残川。社稷频违黎庶意，史章屡悯舜尧天。此心应向梦中觉，啼血当书又一篇。
无题	[当代] 张晓虹	赊来筠粉点窗纱，料峭春寒感物华。听雨闲分青稞酒，沐风淡饮碧螺茶。琼林漠漠禽音渺，云水迢迢客梦遐。白雪似嫌梅影瘦，故穿芳苑作飞花。
鸭绿江断桥	[当代] 张晓虹	影碎横云裂，天垂半缕虹。残躯铭战火，片铁记元功。梦断关河渺，风开客路通。鸭头听旧绿，隐约唱英雄。
海森楚鲁石城	[当代] 张晓虹	原禽回野径，声压黑山头。怪石雕猿狖，天池放鹤鸥。灵光浮碧宇，胜迹落荒丘。夕照昏曚影，寒星冻不流。
过黔江隧道	[当代] 张晓虹	苍茫寻古道，障眼万山青。洞隧穿千仞，艰难忆五丁。客情迷雾霭，车阵走雷霆。列顶华灯灿，满天看落星。
观抗美援朝纪念馆	[当代] 张晓虹	惊飙连朔野，烽火照青霄。征甲披云啸，风旗带血飘。战壕凭冻铁，冰雪铸英标。竦立关山侧，贞魂若可招。
鸭绿江畔追想 其二	[当代] 张晓虹	焦土参差绿，枯溪唱浅深。梦留鸭绿水，魂断月牙琴。风鹤那堪约，鳞鸿尚可寻。浮尘封卧骨，凛气沁高岑。
鸭绿江畔追想 其一	[当代] 张晓虹	还是上弦月，依稀那夜时。旌招征辔疾，云冻梦归迟。鬼撒青燐火，风传白虎旗。直趋无返顾，溅血契心期。
题少室山之买卖人家	[当代] 张伯元	鸟恋浓阴树，人依少室肩。清风如肯卖，不问几多钱。
题宝云香	[当代] 张伯元	昨日君邀我，名茶待品尝。松鸣玉泉水，吹过宝云香。
茶心	[当代] 张伯元	久存梅上雪，待客始烹茶。似觉窗摇影，开门月进家。
别永了法师	[当代] 张伯元	挂寺已三天，安生似百年。禅房揖别后，流水到桥边。
谒达摩洞	[当代] 张伯元	欲拜达摩洞，先登百丈嵩。默玄谁不解，来问过山风。
禅堂夜雨	[当代] 张伯元	立雨禅堂外，静听檐水声。声从流水出，原本水无声。
寺门	[当代] 张伯元	欲进直须进，天光犹未秋。虽言门两扇，莫向二边求。
无题	[当代] 张伯元	为寻风淡淡，来住寺空空。客问禅堂事，天边月似弓。
寺中风铃	[当代] 张伯元	风从何处来，欲向谁家往。铜铁为闻声，泠然一合掌。
品茶	[当代] 张伯元	似乎能放下，却未曾拿起。欲识千山味，复向清泉里。
谢燕兄勉励，自愧	[当代] 张伯元	春风吹老树，芽发一何苦。新绿待搜肠，花开不敢数。
与燕兄论酒	[当代] 张伯元	微醺能把握，狂放莫须有。诗欲代天言，频频应问酒。
雪中赴约	[当代] 张伯元	前路雪纷纷，无由道苦辛。感君思念久，报以白头人。
题云台山雾中奇观	[当代] 张伯元	疑到天台路，心花无所著。三杯不老泉，饮罢云中去。
过河南净影寺与冯顺利先生论酒	[当代] 张伯元	秋心一潭水，影寺几农家。坐论十分酒，七分酬桂花。
题残荷	[当代] 张伯元	寂寂蝉声短，萧萧秋色凉。风来荷说法，一句一天霜。
无题	[当代] 张伯元	陋室无花草，因风落土多。扫来充作墨，四壁画清荷。
上山	[当代] 张伯元	处下识微观，登高收远虑。荆棘挂汗衣，直上千峰去。
题景山腊梅	[当代] 张伯元	沉醉清风侧，天香容易得。一枝今早开，与梦同颜色。
赞申如兄席上口占七律，自愧	[当代] 张伯元	当锋不敢试，磨刃复躇踌。转眼秋风起，芦花已白头。
客中晤寤堂兄于圳上有怀酒风石雨兄兼寄柳堂兄与长沙诸子 其五 再寄星城诸子	[当代] 张月宇	未曾谋面已谋心，数载骚坛有令音。小醉斯君千盏笑，险赓元玉一时吟。秋深月满情难抑，案仄诗孤感不禁。他日麓峰呼杜酒，酡颜与共染枫林。
客中晤寤堂兄于圳上有怀酒风石雨兄兼寄柳堂兄与长沙诸子 其六 复读寤堂兄（卧雪诗词选）	[当代] 张月宇	城隅赁室夜无眠，触目袁安卧雪篇。身世共鸣资畔水，稻粱同付岭南烟。曰归岁暮情何切，其雨朝阳梦未圆。草泽行吟三百首，教吾一读一凄然。
客中晤寤堂兄于圳上有怀酒风石雨兄兼寄柳堂兄与长沙诸子 其四 醉中有寄长沙桑柔意而心魔醉刀宋玉等诸位诗友	[当代] 张月宇	当初曾住二桥边，今别星城已四年。鼓岭犹闻西子步，桔洲每忆润之篇。自来钟莫催诗急，落拓人须倒酒先。诸友可知余癖好，焦唇只吮白沙烟。
客中晤寤堂兄于圳上有怀酒风石雨兄兼寄柳堂兄与长沙诸子 其三 樽前与寤堂兄醉怀柳堂兄	[当代] 张月宇	交错觥筹阵列瓶，鹏城把酒话星城。双堂警句无朝野，五柳蜚声有弟兄。阁下桃花方始放，闺中玉佩已初鸣。只因归梓匆匆意，每欲登门拜未成。
客中晤寤堂兄于圳上有怀酒风石雨兄兼寄柳堂兄与长沙诸子 其二 与寤堂兄聚华为（小湘府）席上有怀酒风石雨师遣作	[当代] 张月宇	微吟拙钝得疏亲，错使方家念故人。立雪三番君不受，承诗一首我何珍。宫墙外望云轩竹，湖海容涵草泽蘋。世纪凭谁弘国粹，先生有责位西宾。
客中晤寤堂兄于圳上有怀酒风石雨兄兼寄柳堂兄与长沙诸子 其一 于鹏城邀寤堂兄聚龙华赁舍赋此	[当代] 张月宇	高吟振聩久相闻，洒脱文风绝世尘。探赜深钩沧海月，寻幽渫步汉皋春。敢攀玉趾移颜巷，为把冰壶识郭巾。今晤他乡成一醉，同君笑作岭南人。
同题次寤兄韵寄飞飞	[当代] 张月宇	一阕词工抑忍看，堪从何处问宁安？只闻百二秦关险，不意三千蜀道难。厌食时时愁痼疾，颦眉久久起长叹。彼苍有眼伊休恸，信降甘霖沐芷兰。
登山与临水 其二	[当代] 张月宇	莫负眸中景色优，富春江水好行舟。轻岚渐褪双峰现，骤雨倏倾万壑流。一线来潮虽几秒，三魂出窍已千秋。风平浪静之余问，何日郎君再度游。
无题二首 其二	[当代] 张月宇	梦断元知梦续难，香烟绕指九连环。杯中有影非悬弩，笔底无棱是雪山。酩酊已成囊尾疾，疯狂莫笑石头顽。当时千注梅花印，几度更深卷袖看。
别寤兄十日有怀兼贺兄令旦	[当代] 张月宇	春秋鼎盛少年雄，名列诗坛点将中。数阕高吟窗纳月，几分醉态树临风。深谈促膝言犹在，剧饮推心意未穷。今贺添筹存一问，何时怀抱玉玲珑？
登山与临水 其一	[当代] 张月宇	尺璧堪豪换寸阴，寻幽步渫此登临。崖垂瀑布声犹近，风解衣襟汗已涔。险壑覆苔惊路滑，馨葩隔岸叹沟深。何当直上巅峰宿，石枕天湖听浪吟。
役职鹏城闻柳堂兄偕长沙诗友聚小石源有寄	[当代] 张月宇	夜发浏阳访戴舟，遥闻湘赣聚诗俦。石源三径缘溪到，薯酒千坛为客留。烂醉何妨言艾艾，重邀不计路悠悠。铃声仄案倏惊梦，身在嚣城十八楼。
记求水山夜色	[当代] 张月宇	不似尘寰景，缘谁造化工。绿茵沾玉露，丹石倚荷风。径转幽亭外，香弥小苑中。粼粼池上水，依旧月朦胧。
闻酒老传刘陈二公有端午五言诗约勉成	[当代] 张月宇	蒲节凭阑恨，惊回半月前。黉墟埋学子，蜀道遍啼鹃。绩阀偏愚世，凶灾每责天。伤今兼吊古，一盏酹长川。
山居四首 其四	[当代] 张月宇	片月山坳堕，苍茫万籁森。鱼深潜大泽，鸟寂宿高林。看尽陶卿菊，难闻伏氏琴。仰天长一啸，空谷荡回音。
山居四首 其三	[当代] 张月宇	身沐朝霞色，持筇过断桥。泉寻顽石眼，雾折险峰腰。隔岸花千簇，殊途酒一瓢。疏狂终不仕，要卧九重霄。
山居四首 其二	[当代] 张月宇	无客衡门访，何妨径覆苔。移花邀蝶至，剖竹引泉来。书枕眠三昧，樽倾梦九陔。南窗虚掩户，时待月推开。
山居四首 其一	[当代] 张月宇	居卜岩阿处，篱防险壑边。影偕红叶舞，醉共白云眠。煮雪燃诗稿，乘风叠纸鸢。经年山事乐，不与外人传。
新化大熊山	[当代] 张月宇	海拔千余米，轻岚雨后弥。松根遒石壁，木屋覆杉皮。煮酒泉相酿，倾樽语不羁。衡门归择处，此地最神怡。
新化柘溪水库	[当代] 张月宇	截断资江水，平铺万顷湖。尖峰成小岛，樵汉变船夫。云染回光色，波皴倒影图。尘嚣于此杳，客每忘归途。
九日夜作呈车老无同志瑾伯狐次工部崔氏庄韵	[当代] 张文胜	岂必跻攀拓眼宽，深杯小阁暂为欢。下方昏垫嫌作雨，短发萧骚懒著冠。一叶秋心铿尔脱，九州夜气悄焉寒。明朝莫便惊舟壑，黄菊晚登犹及看。
退之先生招饮座皆酒豪余力不能堪然亦尽欢而罢归途乘醉戏作一首奉题如醒堂兼呈李昂兄	[当代] 张文胜	人人自远宁遗我，无预公荣亦忘形。休设欢余陶侃限，须防狂极次公醒。问天一酎使心痗，论世谁人入眼青。雨晦风凄如此夜，梦魂何所折芳馨。
书愤次韵徐退之先生	[当代] 张文胜	天醉梦梦梦又新，秾朱腻粉画真真。讵无玄鸟炰中国，赖有神羊触下民。沉浊乾坤庄语绝，崔嵬第宅湛恩均。犹矜敛怨谤能弭，墙内晏然栖积薪。
端阳前二日赴韩山讲席试深感赵公长者下士之心赋此留别兼简渺之兄	[当代] 张文胜	汩余拂雾事晨征，芳草南天万里晴。到海无山不培嵝，出幽有鸟正嘤鸣。鲸波澧澧自崖反，蜃气浮浮掉臂行。后约何庸叹舟楫，只惭怀袖满琼英。
至岭南得伯狐赠诗其颔联拈苏子韩公事余知其意非欲拟我于不伦乃以大贤遭际相慰相勉耳感愧无地用韵以答	[当代] 张文胜	辛苦吾曹几句诗，销魂每在夜阑时。次公气岸无多酌，叔夜心期仅一卮。浮海涉江君自远，戢鳞委翅我何衰。共来瘴雨蛮烟里，故国高秋有所思。
初二返家有作	[当代] 张文胜	冰雪积归路，斜曛满旧村。举家候筵席，老母倚轩门。毛檄何曾捧，黄床久未温。念之愧人子，忍泪对盘飧。
戊子午日感怀	[当代] 张文胜	客里浴兰日，哪堪愁转新。山河逢旷劫，刍醑飨何人。楚些咏千载，国殇招几春。蛟龙咽馋唾，江水正濆沦。
利比亚	[当代] 张文胜	闻诛一夫纣，能毕百年功。奔彘怜宵遁，避椎惭鬼雄。羡鱼意敢必，覆鹿梦难穷。回望长安阙，斜阳正晦曚。
得伯狐雨窗赠诗久未奉答今以此酬之并呈同门诸友	[当代] 张文胜	蒋山如梦里，秋思在长安。朋辈风云散，六朝烟柳寒。沦胥悲大雅，旅食少清欢。寤寐从今夜，扪星诵考槃。
人日与弟离家相随至金陵而别	[当代] 张文胜	去来成底事，人世苦奔波。祖宅居停暂，亲庭鬓发皤。春葩方坼裂，幼志半蹉跎。兄弟分携处，犹须发浩歌。
御沟	[当代] 张文胜	御沟涨秋水，泱漭灌城中。舟乏林宗载，津难博望通。羁愁桂华影，世务葛藤丛。一笑澄清志，噫兮瞻汉宫。
自京返宁临发机场一首次于师妹韵	[当代] 张文胜	言反金陵去，千门一振襟。霜明温室树，尘黯少年心。师友所期厚，湖山相负深。摩云休踧踖，妻子候听琴。
癸巳除夜次韵定庵辛巳除夕题彭同年诗卷作	[当代] 张文胜	海曲去年雪，天涯此夜钟。庙谟翻变后，民瘼有无中。犹及春魂腻，休言帝力空。龙蛇上方语，谁可觅灵踪。
五月十九金陵至蚝镜旅次三首 其二 过郴州	[当代] 张文胜	遥念东坡老，平生赏少游。栖迟悲过客，风雨望郴州。百代人文尽，一江朝夕流。倩谁更书扇，凭轼只空愁。
五月十九金陵至蚝镜旅次三首 其三 羊城往珠海车次	[当代] 张文胜	去去向天涯，长车更短车。夜凉欲腾雾，风好似乘槎。一路繁灯火，殊方野草花。月生携海气，能到石城家。
五月十九金陵至蚝镜旅次三首 其一 车次耒阳用伯狐去年韵	[当代] 张文胜	工部云亡地，暂过仍远行。心香聊一奠，云物又频更。湘竹泪红涴，楚山眉翠迎。千秋幽咽水，不肯去斯城。
读啸云先生丙申重午雅宴诗五首元音大雅郁郁谆谆其四吁天哀若死负志未全灰之语尤足令人感佩用虽未逢其盛亦勉力追和一解	[当代] 张文胜	铅刀岂藏用，仰止斫轮才。多羡笼中药，难燃溺后灰。乾坤齐指马，岁月付蒿莱。感激孟公器，惊心在荐雷。
雷波马湖泛舟分得重字	[当代] 张力夫	比拟江南境，江南少此容。清幽能醉客，深邃可藏龙。拂鉴风千顷，停云山几重。良俦共歌啸，块垒不堆胸。
听雨二首 其一	[当代] 张文胜	海上凉飔至，北窗幽梦惊。煎愁仍一雨，遁世奈多情。惯见麒麟楦，希闻鸑鷟声。素琴再三鼓，岂是不平鸣。
听雨二首 其二	[当代] 张文胜	为爱南朝柳，江干久滞淫。龙泉犹绣涩，世路自崎嵚。谁负青春去，方舟不可寻。听阑今夜雨，悔尽一生心。
黔江香山寺	[当代] 张力夫	向晓西风冷，闻钟过客来。刹于迷路见，门对翠屏开。法雨庭间落，莲峰云上栽。巅崖劫灰在，往事莫沉猜。
京东轩辕庙	[当代] 张力夫	劫石五千载，鱼山寻梦来。红墙出寒径，紫气遁高台。阙有新朝立，松非旧客栽。登临怅扃锁，门外一徘徊。
潮州载阳客栈分韵得邻	[当代] 张力夫	回首长云接，观潮六日亲。曾疑南粤暑，却讶上风淳。佛阁灯重试，韩江鳄久堙。诗情直未泯，万里可相邻。
酉阳路上	[当代] 张力夫	同车赏秋色，嘉友向渝州。岭似苍龙卧，江如碧玉流。古风苗寨酒，明月土家楼。一入桃源境，无须更远游。
太行山沁河峡谷	[当代] 张力夫	白鹭淳风至，苍岩劲柏悬。朝看峰峻峭，暮听水潺湲。顽石磨成卵，飞龙化作烟。绝怜村酒浊，山月照人眠。
登玉皇顶	[当代] 张力夫	杖引身重至，晨来雨渐晴。嶙峋白石接，烂熳紫霞迎。想我年知命，忘他志掣鲸。凌烟一回首，天下小而轻。
宿中天门	[当代] 张力夫	记取红门径，幽峰旧夕阳。五松烟寂寞，一涧水琳琅。将相自无种，仙人多姓张。翛然窗下卧，山雨递清凉。
过秦安访两由斋主	[当代] 张力夫	俊耆长在念，踵步试登台。端坐气萧散，纵谈云去来。阁高宜凤目，山小寄鸿才。盛夏无炎贵，飞觞绝快哉。
甲午仲秋诸友同游盘锦红海滩	[当代] 张力夫	绒毯新铺就，殷殷拥栈桥。心从鸥鹭惬，目极水云遥。蓬草能奇秀，浮生非寂寥。持螯二三子，更待晚来潮。
珠城置业	[当代] 张力夫	岁已知天命，逢山逢水亲。生为燕下客，来作岭南人。鹏海听潮永，榈庭对酒醇。居高不须卜，风月自相邻。
寒云	[当代] 张力夫	侵晓烟凝涩，屏遮西岭巅。霜风一时定，塞雁几声传。忧乐心随己，阴晴事在天。绸缪中夜雪，好发剡溪船。
诗谢天成君	[当代] 张力夫	惠我红山玉，广陵江畔人。浑浑初抱朴，湛湛日生新。器或非高古，情唯见率真。欣然得良遇，把盏话前因。
于八桂入滇谢蒙族普辉兄馈赠烟具	[当代] 张力夫	十万山飞度，无须假雁鸿。嗟君备殊物，慰我此飘蓬。萧散滇南雨，悠长蒙古风。仙湖得一快，对把水烟筒。
见兴福寺山门佳对用作颔联足成一律	[当代] 张力夫	曲径百竿竹，禅房千载春。山中藏古寺，门外尽劳人。为甚还到此，随缘漂寄身。风清茶一碗，花落水粼粼。
见兴化寺山门佳对用作颔联足成一律	[当代] 张力夫	丛林风淡寂，大佛目安闲。净地何须扫，空门不用关。迄今思北魏，终古见南山。信此娑婆界，穷通一念间。
乙未春初居庸年会于南宫温泉	[当代] 张力夫	一念亲风雅，十年萦素怀。呦呦同道入，落落与时乖。冷韵探清趣，温汤浴俗骸。心于穹顶外，不许有尘霾。
上元前一日友人宴聚相约同作	[当代] 张力夫	老城不厌访，非为稻粱谋。熟路轻车客，宣南烤肉刘。百年身过半，一枕梦从头。炭火新烧旺，擎杯敬故俦。
友人放生草龟	[当代] 张力夫	临别语谆谆，经年结夙因。已然归野渡，不必恋凡尘。林岫烟中隐，蒲芦雨后新。我生难过百，许尔一千春。
八寨沟漫游	[当代] 张力夫	竹径藏林壑，风凉暑气删。紫薇邀蝶羽，白石枕溪湾。至大三千界，幽微十万山。何堪举鸿鹄，真可放鸥鹇。
庚寅六月末晨起凉甚以为秋	[当代] 崔荣江	暑炉经两月，坦腹忘知羞。疾雨狂淫夜，沈云赖暗楼。晨妆添复褋，日出御如秋。但顾莲花榭，白红斗未休。
访开封大相国寺	[当代] 崔荣江	为国开雄寺，汴梁有古踪。烛心千手眼，醒世一霜钟。香盛阗晨鼎，经繁盖晚蛩。我声随课唱，僧俗两从容。
欲出游微雨，天增寒。	[当代] 崔荣江	天晦迟窗白，鸡疑懒不鸣。一山娇黛老，千树惫黄生。嘘道吹寒雨，忧心盼好晴。轻囊持待发，莫误客行程。
游嵩山塔林	[当代] 崔荣江	柏森增暗邃，霞幌类浮屠。客入山中寺，僧眠殿外嵎。行吟殊偈诵，膜拜近儿娱。灵塔苔生厚，经年对月孤。
孟兰生日有寄	[当代] 崔荣江	萍梗身何寄，行藏徙五湖。帘风嘘酒冷，檐月照心孤。不惑年将至，霜毛客已癯。友词堪可寿，能否换君愉。
春访卓资九十九泉	[当代] 崔荣江	起伏终平阔，茵茵嵌百泉。花妆原上镜，风皱水中天。饮马经三月，提神许一年。穹庐留客夜，歌起马头弦。
记大草原之行	[当代] 崔荣江	徐风呵碧草，疾隼破青云。野阔骢如兔，天高鸟似蚊。朗疏销块垒，马奶饮微醺。赚得其三味，胸中渐日昕。
游易水湖怀古	[当代] 崔荣江	清泚开天镜，北照紫荆关。客桨寻幽急，钓丝入水闲。悲筑声何杳，高歌意已悭。谁怀真壮士，秦阙不回还。
登白石山	[当代] 崔荣江	山崛量天尺，风催蔽日云。数峰生白石，万树漫清芬。委曲人无见，空冥语可闻。倚松诗佐酒，谁得不微醺。
长乐之行外两首 其一	[当代] 崔荣江	长乐何其乐，路榕花已微。榕花开白皎，人面著红绯。对盏斟情饮，牵衣趁夜归。两心思比翼，焉肯忍孤飞。
雾天驱车行于山道	[当代] 崔荣江	飙轮撕晓雾，光剑割天层。岩凸不堪倚，云浮似可乘。豁然开朗阔，幽邃复明澄。跌宕千山后，犹能看日升。
与友云冈石窟游兼上香有拜。	[当代] 崔荣江	百窟三千佛，华严一武周。莲花析善恶，贝叶渡沉浮。香爇寺中鼎，灯明案上油。客声皆自语，谁识个中求。
辛卯年秋末登白帝城	[当代] 崔荣江	偈山登白帝，高阙瞰夔门。峡口缩江细，云头蔽日昏。孤遗愁夜雨，臣累济朝论。都付东流水，出师成一谖。
江南回忆	[当代] 崔荣江	江南孰可忆，俊约看初梅。梅萼方芽细，人妍已晕开。我因梳象栉，侬替执虾杯。共饮枝头露，花深两不回。
久不见孟兰为诗	[当代] 崔荣江	蜀纸滋玄妙，笺荒一笔耕。孟公多好句，和者少清鸣。君足疏词阙，客心近酒城。教人空倚马，不得较纵横。
雪日爇酒	[当代] 崔荣江	白雪堆三径，红泥砌一炉。棉帘遮劲冷，老酒爇寒躯。醉梦忘生死，等闲看有无。试将心落拓，盘点付操觚。
和一得兄孤鹤诗韵	[当代] 崔荣江	孑然犹自恃，卜舍拟兰皋。清许濯纤足，馥香薰羽毛。龄延欺古寿，翼展逼风高。不学丘间雉，行藏没棘蒿。
听歌曲 那年哥还小	[当代] 崔荣江	偶听歌一曲，勾我记儿时。哥我当髫龀，梅花弄竹枝。朦胧生爱恋，仿佛有相思。此忆虽青涩，思来也忘机。
夜六首 其四	[当代] 崔荣江	大千融一色，天地入浑蒙。客驿家山外，眠沉阵柝中。归魂迷永夜，呓语泣秋虫。寻屐踱更彻，月亏正似弓。
感辛弃疾诱杀赖文正事	[当代] 崔荣江	文心靡宋地，武略偃胡沙。豪婉兼圈点，苏辛并可嘉。史推君杰出，谁识璧微瑕。降贼杀无赦，缘为寇贩茶。
邀月亭	[当代] 问云	绝顶碧嶙峋，孤峰出大钧。遥看亭影小，独与月相亲。
石令牌	[当代] 问云	巍巍石令牌，神剑削岩崖。不向重门立，偏随豹雾埋。
谒李时珍陵园感赋	[当代] 问云	寒竹碧森森，飘飖一羽沉。谁言筇杖短，能丈峡山深。劳费千搔首，研穷几叩心。却今多世患，不复下金针。
李山村品茶亭野望	[当代] 问云	当涂留赏眺，绻慕问前山。棹影孤亭外，云衣积翠间。无由延世路，未许叩天关。一水分仙野，惟思辨白鹇。
游蕲州赤龙湖	[当代] 问云	暑天思远适，解舫任游遨。龟甲缘青陆，龙鳞伏碧涛。清虚澄野逸，澹滟漉尘劳。唤作阆风客，阳滨采白蒿。
金厢观音岭	[当代] 马毓英	观音岭上隐疏钟，海接南天嶂似弓。异石嶙峋惊鬼斧，奇礁斑驳叹神工。风雷激荡震环宇，云水翻腾跃巨龙。昔日周公强渡处，后贤有句颂丰功。
敬吊彭湃烈士	[当代] 马采	万古浩劫立苍茫，振臂南疆日有光。忠魂浩气存千古，满地红花侠骨香。
巴里坤四绝句 其三	[当代] 马千希	哈萨少女纵飞骑，得得蹄声如急雨。草动枝摇尚有声，逝如青色深山里。
巴里坤四绝句 其四	[当代] 马千希	门前一道弯弯水，屋后千重叠叠山。排傲天山迎面立，小儿扑蝶菜花前。
巴里坤四绝句 其二	[当代] 马千希	天山脚下一仙乡，静谧无尘麦遍黄。户户咸餐刀把子，奎苏自古称粮仓。
巴里坤四绝句 其一	[当代] 马千希	晨窗静坐记欣游，金笔冻冰水不流。疑是山城冬意重，飞来红叶报新秋。
农家作客二首 其二	[当代] 马千希	宴罢东家导客游，前楹后屋足凝眸。夏临小院花如海，秋莅浓林果弥畴。室角粮缸盈欲漫，墙边油瓮溢将流。主人挥手送宾客，金色春阳笑翠楼。
农家作客二首 其一	[当代] 马千希	枣杏苹梨四侧围，葡萄架下露朱扉。入帘愕见新房格，落座惊详客室辉。柜案玲珑陈彩电，门窗秀雅挂罗帏。鸡豚满席觥筹乱，几向京华举玉杯。
哈密街头杂咏	[当代] 马千希	孟夏街头景颇观，红楼上接碧天宽。雁迷轻霭葡萄绿，鸦噪斜阳石榴丹。满市绮罗芳影动，倾城歌管曲声酣。行人尽带春风色，道是边陲第一关。
石城子水库抒情	[当代] 马千希	群山紧抱一明湖，料是银河遣巨珠。矗岸云松沉碧影，穿霄雪巘倒穹庐。鱼翻白浪层巅过，鸟逝青崖脚下浮。极目江山天地阔，金汤万里入舆图。
和董老游庐山诗	[当代] 陶铸	庐山真面谁能识，尽在烟云变幻奇。偶见晴空飘白练，忽惊树杪涌清漪。朱陈往事增惆怅，白李遗诗添彩姿。最是劲松绝壁立，崇高风格不须疑。
又依《春节怀大陆》韵再和二首 其一	[当代] 陈章	谁将心事托流晖，隔海临风歌式微。乡恋常萦游子梦，月华空照彩云归。长闻客地鹃啼血，记否家山柳映矶。为报知音重顾曲，再倾薄学咏几稀。
又依《春节怀大陆》韵再和二首 其二	[当代] 陈章	临窗独酌揖清晖，对月成三人影微。已断还连唯藕节，舒心解郁应当归。今朝横海投诗简，何日垂纶共钓矶。一点灵犀通两岸，如斯唱和世间稀。
和林恭祖《春节怀大陆》二首 其二	[当代] 陈章	登高非为赏晴晖，东望台澎云水微。一别岂成千古恨，卅年不见片帆归。渡头已建新渔港，江畔还存旧钓矶。何日重临舒老眼，家山景色认依稀。
和林恭祖《春节怀大陆》二首 其一	[当代] 陈章	故园今又浴春晖，万紫千红接翠微。美景如斯堪共赏，深情最是盼君归。临风邀月秦淮岸，把酒论诗采石矶。岁岁上思今更切，人生七十古来稀。
奉赠一首	[当代] 陈寂	春云秋雨已多时，天女无踪梦破迟。侧帽填词君亦老，画禅谁逮虎头痴。
七律	[当代] 陈寂	看人变化百年中，岂有知音与我同。霜露渍馀苍栝老，凤鸾飞罢彩云空。閒来岁月心难托，乱后琴尊耳乍聋。去了莫从詹尹问，世间何处见穷通。
子玉写渊明醉归图见赠	[当代] 陈寂	案上丹青寄兴微，煮茶疑与我心违。高情可是周元素，写出渊明醉后归。
山居漫兴四首 其三	[当代] 陈振家	采蕨烟溪畔，流连炎岭春。山中千古石，荒外一痴人。泉过生幽意，鸟鸣忘倦身。躁心消释久，林薮转相亲。
山居漫兴四首 其二	[当代] 陈振家	鱼鸟忘情地，巢箕寄隐身。青春空坐失，誉毁且随人。辙涸唯思水，风高莫问津。养真欣有托，努力守清贫。
山居漫兴四首 其一	[当代] 陈振家	古藓缘崖壁，朱花映水浔。一为沧岛客，十载碧萝襟。恣意娱鸥鹿，无心咏剑琴。偶寻珍药去，随兴入山深。
蓬栖有赋	[当代] 陈振家	穷僻虽艰蹇，林泉慰苦劳。谷深流直下，山陡树争高。野水飞苍鹭，岩风涌翠涛。灵均肯归隐，何用赋离骚。
偶怀	[当代] 陈振家	工分三角半，放岛八春秋。求识聊看马，谋生唯放牛。身家将就惯，邦国偶然忧。闻道燕山下，春光正细柔。
东山	[当代] 陈振家	炎界神仙境，东山此日游。水从岩隙过，云向树颠流。乱石花迷径，汪洋浪拍舟。乘槎曾有意，何日济瀛州。
赶墟	[当代] 陈振家	阳江墟市远，夜半出家门。月色他乡路，灯光何处村。草深蛇惧客，树动鬼勾魂。百里迢来去，求归两乳豚。
野望	[当代] 陈振家	苍山飞鸟外，流水眼边分。叶落曾谁扫，花开不为君。无心思过客，负手看闲云。忽省春归去，蝉声耳际闻。
晓咏	[当代] 陈振家	晓起开蓬筚，清气满山林。竹隙筛柔影，枝头有好音。驱鸡投草野，汲水下溪浔。凭问幽人意，悠悠物外心。
忽晴偶成即寄唐森	[当代] 陈振家	炎天雷雨霁，大块洗尘氛。林树含青霭，山腰抱素云。悬空虹彩见，穿漏日光曛。今夜清辉好，虚斋只待君。
山夜	[当代] 陈振家	日西风渐冷，暝色薄层峦。山鬼歌岩隙，泥蛙上井栏。林蹊三步黑，茅屋一灯残。欲读渊明句，抽书意转阑。
晓起	[当代] 陈振家	蓬屋倚岩扉，泉声出翠微。罕逢人迹至，时见野禽飞。居僻音书阔，家贫俗事稀。山园锄草罢，晨雾湿沾衣。
归省	[当代] 陈振家	故园睽索久，东去别蓬蒿。海上青山远，天边白浪高。归心追羽翮，思绪共丝缫。非恋瀛州月，喜聆慈母叨。
夏日	[当代] 陈振家	夏日照青林，丛筛满地金。清风传鸟语，流水出琴音。早别关山志，常怀物外心。终惭荒寸晷，徒此付歌吟。
暮访	[当代] 陈振家	苍山衔夕照，清水散朱霞。村落炊烟曲，岗陵石径斜。池塘归闹鸭，田野始鸣蛙。行觅天涯友，溪桥认木瓜。
岩畔	[当代] 陈振家	岩畔花争发，枝头鸟弄声。诗书消块垒，尘芥笑公卿。逸兴真堪赴，闲愁莫再生。憾无同格调，相对共陶情。
炎夏	[当代] 陈振家	野草伤心绿，山花刺眼红。喘蝉声欲断，炎午日当空。树矮清阴少，蚊多应付穷。天心既如是，何必咒苍穹。
雨霁	[当代] 陈振家	雨霁四山幽，清溪带翠流。草穿砂碛出，云入野斋游。泥径镶黄叶，汀禽立碧洲。青天明似拭，行处足淹留。
雨息	[当代] 陈振家	雨息浮埃净，天开岩嶂明。壑云衔石出，爽气入怀清。日暖催花笑，山幽落叶鸣。坐看消百虑，相对不胜情。
野花	[当代] 陈振家	托寄安随遇，无劳作意栽。只偕蜂蝶舞，不待雅人来。性本钟林野，心轻列囿台。自开还自谢，终老白云隈。
应命为夏老道尧先生尧夫诗选校对兼贺付梓	[当代] 陈忠平	十载师兼友，殷勤启我愚。管弦披夏乐，道德仰尧夫。恐负期望重，敢辞才艺疏。坐残微雨夜，一一作爬梳。
有梦	[当代] 陈忠平	一梦赊吾久，炊烟袅远墟。有时玩风月，无事弄鲑蔬。泉汲深岩下，律探先哲馀。往来三二子，谈笑野云庐。
忆去春风儿过访并贺生辰	[当代] 陈忠平	彭蠡一为别，鱼鸿何久违。汀烟望渺渺，梦雨落霏霏。山右人应健，江南春又肥。东风无限好，吹借纸鸢飞。
辽东王震宇兄以独笑楼诗存见寄颇多咏史感时之作真有石破天惊之势振聋发聩	[当代] 陈忠平	独笑楼头月，清华逼眼新。何辞辽海远，来照豫章春。胸次专丘壑，机锋婴角鳞。幸君生盛世，不作诤廷臣。
题上巳日滕王阁雅聚	[当代] 陈忠平	飞阁江烟翠，和风化九韶。文章同气味，市井任喧嚣。命笔春难画，停云鹤可招。一堤杏花雨，点滴涌成潮。
中秋	[当代] 陈忠平	何独怜今夜，一年容易秋。雁都为过客，月只照离忧。珠露洗檐白，心潮到海休。清风扶薄醉，倚断小洋楼。
黔中行吟 其九 青岩古镇	[当代] 陈忠平	何事极边地，声名竟远驰。一门三进士，万世独居奇。古巷喧为市，青岩砌作祠。文风未尝坠，兀自拂残碑。
寄小月	[当代] 陈忠平	网牵三百里，人隔水云乡。烟渚钟灵秀，风涛破淼茫。情真殊可鉴，世浊亦何妨。照汝诗心净，不惭微烛光。
望奎归途再过京华云弟水兄饯别于北京站	[当代] 陈忠平	当时一挥别，再握在京城。情到杯中热，秋从雨后生。风尘如我倦，灯火为谁明。值此清欢夜，何堪汽笛声。
秋湖行吟	[当代] 陈忠平	秋来天气好，不复惧炎威。临水观人钓，拔竿惊鹤飞。清风微拂面，凉汗漫侵衣。略爱行吟处，閒云共落晖。
停电夜酷暑难当寻凉东郊	[当代] 陈忠平	难堪停电夜，信步出东城。萤火沾衣倦，泉流入耳清。心中无俗碍，脚下有凉生。回首人喧处，不胜归去情。
望月寄月儿香港	[当代] 陈忠平	夜色凉如水，清风拂满襟。楼高怜影瘦，目倦碍云深。天道有圆缺，素华无古今。正堪邀一醉，了却出尘心。
偶感	[当代] 陈忠平	情愁无可寄，踯躅老诗心。一语盘空硬，经年压梦深。我生于盛世，所慕在高岑。风露呼为酒，横骑五色禽。
早春行	[当代] 陈忠平	村墟疏我久，竟不信春回。一点波云皱，千山豆蔻开。和风煖筋骨，晓雾湿尘埃。徐步轻撩袂，沿途尽落梅。
久雨初雪早起漫步上班道中	[当代] 陈忠平	木叶已摇尽，寒檐水不流。无枝栖冻鹊，有意作閒鸥。飞絮拂还满，新诗哦未休。行人偷眼笑，若个老苍头。
偶感	[当代] 陈忠平	我生无傲骨，不解斗强梁。拾得容人诀，来参却老方。经书閒可读，世味澹能忘。一日还山去，与谁论短长。
冬至夜	[当代] 陈忠平	欲雪未曾雪，风刀割面凉。夜从来日短，梦到别时长。清影浮孤馆，新芽孕冻床。早知春有脚，不必倚门望。
望月	[当代] 陈忠平	潇潇雨初歇，一洗玉壶秋。木落风吹笛，月牵人上楼。微涟翻楚水，碎影喘吴牛。夜色清如许，素娥何必愁。
蕉	[当代] 陈忠平	一角墙先佔，雨梳千万条。叶旗犹卓卓，鹿梦已遥遥。露重寒虫碎，风清霁月饶。芸窗谁不寐，惆怅立中宵。
有怀	[当代] 陈忠平	记得一为别，不知花几残。风回春阁煖，雨滴客心寒。雁影疑曾识，笺尘不忍看。当年携手处，觉梦已更阑。
待菊	[当代] 陈庆和	又见天心月半移，红尘隔水笔峰西。望君莫负凌霜骨，独履秋霜到竹篱。
修道	[当代] 陈庆和	谁信天人共此心，先师设兔候苍禽。本来顿渐无差别，只是因缘有浅深。
偶作寄衔阙子	[当代] 陈庆和	坐陷孤山独忆莲，晓风漫话柳如烟。难掀故梦篷窗页，且住忘忧欲界天。
辛卯清明悼父亲	[当代] 陈庆和	十六年来未减哀，慈容每梦寸心裁。今朝纵解叮咛意，难报平生一展眉。
夜坐	[当代] 陈庆和	独对秋窗夜渐凉，未闻庭外木樨香。心期梅子终难熟，意树空花两渺茫。
偶作	[当代] 陈庆和	独立峰头瞰逝波，难回天日枉挥戈。聊呼碧海初生月，来续青莲醉后歌。
书《苏秦传》后	[当代] 陈庆和	后恭前倨有来由，高位多金答未羞。一自嫂娘轻道破，人情残纸倩谁修？
秋荷	[当代] 陈庆和	残枝犹自与天齐，战罢霜风月又西。留得乾坤清气在，任它八面有污泥。
偶作二首 其二	[当代] 陈庆和	毕竟丹枫叶未枯，又分秋色到茅庐。闲来对月三杯酒，梦醒挑灯一卷书。
偶作二首 其一	[当代] 陈庆和	春风不送故人来，罗雀门庭日少开。偶忆浮生三二事，恰如朝露落苍苔。
无题二首 其二	[当代] 陈庆和	关河望断梦难驰，落尽心花月未知。独立苍茫天不语，但凭杯酒卜归期。
无题二首 其一	[当代] 陈庆和	别久无悲雁迹空，天南地北梦谁同？百年风雨人间世，只在沧桑一霎中。
文化感言	[当代] 陈庆和	回首灵山夜雾中，传灯心事几人同？西风忽动沧波劫，莽莽神州待起龙。
答衔阙子	[当代] 陈庆和	花开动以情，花落晓以理。情理两忘时，万物化生始。
草庐夜坐	[当代] 陈庆和	绝爱清凉界，溪山自在身。壶中推日月，隔水赏红尘。
原韵再寄詹公静尘	[当代] 陈庆和	梦到菩提树未空，天花乱坠染轻红。莲台有泪悲刍狗，火宅无招制毒龙。但借峨嵋新雨润，堪浇块垒古怀通。短歌行罢劳青鸟，碧海同倾尽一钟。
有感	[当代] 陈庆和	天命频摧鬓上霜，报身消息味温凉。前三有语玄难契，不二无门佛跳墙。曾问灵山求法乳，偶从澒洞化琼浆。此生已负歧黄旨，独向乱峰深处藏。
渺之蜀游归来，话及詹公静尘，引为同人，乃凑一律寄之，虽未谋面，聊订后约	[当代] 陈庆和	白云出处自横空，尘静冰心拒染红。巴蜀山深真隐豹，江湖水浑不藏龙。难逢杜老花谁浣，欲起坡仙梦未通。待约寒梅香一树，草庐煮酒尽千钟。
和贺达春尽寄蒙社诸子	[当代] 陈庆和	王事式微沦劫尘，尧天滴露不成津。千秋梦大谁先觉，一盏灯青客是身。玩转二元求既济，推敲八索觅同人。临窗偶有东风过，数叶枝头聊作春。
叠衔阙子冬至韵	[当代] 陈庆和	黄钟大地音，偶尔亦浮沈。南北终行度，春秋不改心。移炉招老月，秉烛救霜蟫。坐觉初阳动，任他冰雪深。
游历书感	[当代] 陈兴武	历览南瞻尽九州，江山在眼掉头休。汉家毋复官仪盛，禹迹空教社鼠留。我辈文章关气运，他年人物数风流。伤今吊古胥无准，但见神鸦立庙头。
甲午闰九月初十杭州诗会敬步启宇先生闰九日诗韵并呈蓉卿先生	[当代] 陈兴武	来复惟今待一阳，漫随折水数行觞。官仪此日难知汉，族姓于时莫问黄。长恨麟经穷巨野，终看禹贡改洪荒。门中有主凭谁立，欲挽其亡只系桑。
广安邓氏故居	[当代] 陈兴武	十世陵夷苦未休，百年魅影惜纷流。英雄用命争区夏，竖子成名笑项刘。御圣若人初适卫，尊王谁氏复宗周。成林毕竟还依邓，几见来仪有凤俦。
题白马寺	[当代] 陈兴武	一夜金人梦未明，千年白马寺偏成。声辞亟欲变中夏，象教曷堪淆太清。即色即空殊过语，无君无父最移情。欲闻木铎尼山在，莫效西天瓦釜鸣。
岳阳楼次乡先正黄公度诗韵	[当代] 陈兴武	先生杖履此曾游，间气东南望渐收。千古江山留禹迹，四维名教丧神州。谠言在昔关隆替，世象如斯惜化流。太息中原英物尽，更谁收拾待从头。
国朝六十周庆	[当代] 陈兴武	绍述应知祖武绳，邦基式廓问丕承。共迎此际新花甲，莫扯当年旧葛藤。事大唯戎谁祀奉，德难去杀任军兴。穆王谋父今安在，欲赋祈招感不胜。
叠韵再赠	[当代] 陈兴武	平居何所好，兴至辄耽吟。愧我无长物，酬人惟素心。经过笑迂阔，意气托遥深。瓮牖时匡坐，多君辱费寻。
芜湖谒戴将军墓为赋五律四首 其四	[当代] 陈兴武	昔也何多事，箪壶犒义师。陷民惊果敢，殒将恸无为。未得苍天立，宁教噍类遗。止消居化外，望阙莫言悲。
酬持之宗兄初越来过	[当代] 陈兴武	旧雨翩然至，新诗别样吟。风尘千里客，穷达一般心。地说东南美，情怀故旧深。片云犹可赠，遮莫话侵寻。
芜湖谒戴将军墓为赋五律四首 其三	[当代] 陈兴武	亟盼中兴久，何辞世事艰。檄书征雁塞，櫜矢出天山。贡榜忧难复，楼兰破欲还。裹尸仍马革，来入玉门关。
芜湖谒戴将军墓为赋五律四首 其一	[当代] 陈兴武	之子何慷慨，孜孜作嫁忙。红星觇列宿，白日没勋章。一碣园中立，三军域外殇。可怜七十载，不敢荐馨香。
芜湖谒戴将军墓为赋五律四首 其二	[当代] 陈兴武	泸水原须渡，燕然亦可铭。策勋思武穆，统帅慕文成。利钝宁所计，是非难定评。忠良祠已圮，生死各屏营。
车过于湖居士故里有怀	[当代] 陈兴武	临川法未成，大厦迭相倾。秉轴恣专欲，当涂矜义声。几曾烽火烬，不见海河清。遗老中原在，王师罢北征。
丙申小雪中候相陪邓汉崇义兄访友桐庐偕游严子陵钓濑因感时世为赋一律并致东道张协丛乡兄	[当代] 陈兴武	社党焉堪重，王侯未足希。滔滔天下是，衮衮庙堂非。魏阙悬标榜，高台隐钓矶。独嗟南社子，恋栈不知归。
哀岷	[当代] 陈兴武	未惧山曾裂，由知鼎可扛。诏无闻罪己，难已庆兴邦。位重言宜壮，心高志岂降。画眉声正好，时诵最新腔。
景星岩	[当代] 陈伟强	孤峰高万丈，松下尽流云。天风一来去，松子落纷纷。
与海上张青云先生同游北海公园，先生赋诗纪游，因次其韵	[当代] 陈伟强	劲草寒风紫苑秋，江南词客并舟游。湖含王气堪称海，塔带天香便是洲。两岸丹枫明似火，一篙绿水润如油。棹歌未彻骊歌起，落日沧波无限愁。
感旧	[当代] 陈伟强	微吟短叹总无端，听雨听风便黯然。清泪愔愔红枕匣，春愁渐渐绿诗笺。未言先怯真成癖，欲笑还颦可是癫？我自多情寻好梦，那堪梦里一声鹃！
无题	[当代] 陈伟强	来已彷徨去更憀，水边骊唱月中箫。满天丝雨唯粘絮，尽日春风不展蕉。彼岸花开烟漠漠，层城鹤舞梦迢迢。寸心拟共药根化，百煮千熬香未消！
无题	[当代] 陈伟强	兰因絮果尽茫茫，梦有飞花枕有香。五夜风霜空辗转，一春烟月冷相望。晓岚渐透绛纱幔，麝气还凝紫袷囊。纵使深情成永忆，不辞和泪对流光！
无题	[当代] 陈伟强	瑞雪初飘玉满庭，流风频撼小金铃。青乌底事入幽梦，锦鲤何时到杳冥？蕙炷有烟俱袅袅，瑶琴无韵不泠泠。蟠桃花下重回首，一夜思量一点星！
无题	[当代] 陈伟强	华年如玉玉如烟，梦里依依寻坠钿。终古银河横碧落，至今珠泪止红莲。寒蝉饮露身逾洁，媚蝶凌风色最妍。十二曲阑香宛在，蓝桥重过思茫然。
柳絮	[当代] 陈伟强	韶华本是无形物，何事纷纷入茜纱？未委地时全似雪，到随风处始成花。天涯自古多香冢，故树于今只暮鸦。思重身轻侬与汝，凤飘鸾泊总堪嗟。
落花	[当代] 陈伟强	水上飘零尘里翻，东风原不解温存。苔间点点疑鹃血，月下翩翩是蝶魂。飞尽千红春有梦，销成一碧泪无痕。骚人多感多情思，犹向空枝倾玉樽。
咏白海棠·次《红楼梦》韵	[当代] 陈伟强	天花昨夜落蓬门，海月圆圆当玉盆。是有情时真绝代，到无香处更销魂。蕊中常见秋鸿影，枝上犹存春梦痕。露重霜清消受了，满城寒雨又黄昏。
梅花	[当代] 陈伟强	玉作峨冠雪作衣，泽边竹下每依依。梦萦清水晓风冷，香落空山夕照微。修到三生人亦淡，妆成一树鹤犹肥。琼枝自有祥云护，蝴蝶千双不敢飞。
梅花	[当代] 陈伟强	雪中霜下养灵根，清气移来韵最真。一朵能藏香世界，数枝已见玉精神。淡烟百里和千里，明月前身与后身。野鹤未回词客老，不知天地为谁春！
梅花	[当代] 陈伟强	春来春去不关侬，雪地冰天玉一丛。疏影常凌烟月上，幽香只在水云中。飞升应耻居蓬岛，谪落犹堪入汉宫。却笑罗浮寻梦客，杖藜又过野桥东。
宿石竹山道院	[当代] 陈伟强	道人多野性，结宇白云旁。石冷溪声脆，筠深日影苍。松花覆幽径，山霭断长廊。欲作游仙梦，倚床观鹤翔。
夜起	[当代] 陈伟强	中宵不能寐，卷幔起彷徨。铃定风无语，菊摇霜有香。扑萤星在手，望月雪沾裳。坐爱清秋夜，还衾句满囊。
梅花	[当代] 陈伟强	缟衣素履足风流，敛绪怀芳倚玉楼。香冷应知蝶难近，韵清唯有竹堪俦。空山流水悠悠梦，明月飞霜淡淡愁。试问百花零落后，一分春色为谁留？
游虎丘	[当代] 陈伟强	古阜生秋草，空阶夕照酡。霞光绕斜塔，剑气起横波。顽石听经久，香泥埋玉多。明朝抱瑶瑟，直入白云窝。
游太湖	[当代] 陈伟强	五湖秋水阔，画舫往来繁。波纳南天雨，潮开北极门。云街观舞鹤，月渚听潜鼋。三白堪烹否？红楼酒旆翻。
游白鹿洞	[当代] 陈伟强	白鹿今何在？仙人去不还。轻烟生古洞，寒日入空山。寺隐钟声杳，径幽苔色斑。野僧知客意，敷座说禅关。
衡山有赋	[当代] 陈伟	濯罢沧浪足，来登寿岳峰。飞光横古翠，快涧落秋风。忠烈祠如寂，广场歌独红。只今馀土碧，谁复吊英雄。
送杨子兮归澄海	[当代] 陈伟	绸缪来束楚，翠袖在东皋。题絮曾轻谢，续书更望曹。羞将竹比韧，不负芷能骚。此去闲风月，烟波待一篙。
夜作	[当代] 陈伟	掩卷今何世，玉山空自颓。推窗云不去，灭烛月重来。树待千年鹤，瓶残几度梅。岁寒当取暖，莫负圣贤杯。
和常庵题隔江草庐诗	[当代] 陈伟	天下熙熙久，一丘聊自营。开门让云宿，隔浦待葭生。菊影风中白，秋灯世外明。小窗抄易罢，野鹤过江鸣。
过孟州湘子故园	[当代] 陈伟	湘子久归墓，人间犹羡仙。庙新疑舜世，碑古断唐年。月下虚闻笛，樽前莫问天。时王前日幸，三叩祝香烟。
韩江楼	[当代] 陈伟	一夕霜风下，萧萧满翠楼。波沉今古月，云闭海天秋。青女偏宜冷，王孙不可留。隔江歌玉树，何处是神州？
新豢一猫命曰小七	[当代] 陈伟	小字学殷七，初心等莫愁。人前犹懒懒，膝上定羞羞。踏雪偏宜月，听书不转眸。剧怜归路近，窗守数探头。
办公楼前小池	[当代] 陈伟	防风墙有术，锁地井无澜。水落鱼同小，云低雨易酸。榆钱争结子，柳带暗勾栏。解得残红怨，春归替尔瞒。
枯草	[当代] 陈伟	荒原馀鼠迹，毒日逞龙鞍。叶病虫仍噬，风威露久干。同尘千里贱，守绿一朝难。身萎犹能忍，根枯地共残。
望江别墅开发在即	[当代] 陈伟	乘得州官兴，船头放远眸。笑迁三万户，醉拍百层楼。丹好能升犬，波宽只乐鸥。江防摆新局，不敢问渔舟。
韩江舟中作	[当代] 陈伟	坐到冰心化，灯花倦客眸。琴飞一江雨，帘卷万山秋。旧梦沤归海，残歌酒放愁。谁能补初服，刷羽羡白鸥。
题隔江草庐	[当代] 陈伟	小住亦佳耳，停云忘主宾。屠龙今舍剑，留舌待耕春。明月圆前梦，青山许后身。涉江归去也，兰佩共谁纫？
赠天兄用谒人境庐韵	[当代] 陈伟	风雅陵夷久，向谁青眼开。借君千日酒，洗我百年哀。经纬思公度，风流让子才。他时过人境，长啸赋归来。
春游	[当代] 陈伟	飞阁凭虚望，清流洗墨峰。围天芳草碧，扶日柳烟红。小濯沧浪足，来披栗里风。芒鞋归去也，花外数声钟。
谒人境庐	[当代] 陈伟	一瓣心香祝，登临象纬开。屠龙技空绝，呵壁古同哀。白发冲冠怒，红潮卷地来。斗星天竟陨，月冷独徘徊。
题大同下华严寺	[当代] 陈伟	苔痕侵曲径，扪壁叩禅乡。寺老幡能定，花空石亦香。飞云知野旷，止水看人忙。一屐红尘远，轻钟度夕阳。
对月	[当代] 陈伟	偶然开醉眼，沧海几扬尘。容我春云懒，还卿面目真。三杯遥接古，万里近随身。恍入清凉国，葛天归旧民。
过岗山水库展外祖父墓	[当代] 陈伟	酹酒添愁思，依稀旧梦萦。骑肩戏攀月，坐膝笑分橙。柏瘦悲臞影，澜微认蔼声。天伦空怅望，扶杖待来生。
山居	[当代] 陈伟	小酬林下愿，可以见初心。坐定三秋榻，空悬万壑琴。推窗星月大，横梦水云深。风过寒潭动，龙吟破夜沉。
怀君忾二首 其一	[当代] 陈永正	芳讯秋来绝，遥知海上波。雨街敲木叶，荆枕梦山河。天意凭谁问，英怀独汝多。何时归对榻，中夜起悲歌。
偶作	[当代] 陈伟	在山何所乐，独与涧鱼亲。得水灵台净，茹经石室春。不知朝有汉，孰谓德无邻。濯足沧浪外，陶然守此真。
南园二首 其二	[当代] 陈永正	湖树静秋籁，无端生远波。风怀殊未解，人意竟如何。凉叶泣涓露，空阑牵败萝。谁同美清夜，坐觉月华多。
南园二首 其一	[当代] 陈永正	兵气严城满，南园且一来。流红秋在水，迟月夜低台。径仄欲何往，禽惊还自回。所思眇不见，徙倚生微哀。
西风	[当代] 陈永正	西风天外路，细浪水中洲。多暇唯酬客，高情合上楼。居然今日醉，怅似去年秋。陶谢有真意，新诗能破愁。
喜蔡国颂兄见过二首 其二	[当代] 陈永正	吾友久不见，今来茶一壶。但教自斟饮，毋用相招呼。家国休论事，虫鱼笑壮图。床头斓斑者，昨日擘窠书。
赠提琴欧君成耀	[当代] 陈永正	陶公未为达，何必无弦琴。左子讽丝竹，徒夸山水音。新声一世好，古意唯君寻。不忍拘幽操，人前泪恐深。
中秋	[当代] 陈永正	三年今见月，无节了中秋。细竹鸣幽意，凉晖注远眸。拈花难静对，窥影怯迟留。可惜初圆夜，相看起独忧。
喜蔡国颂兄见过二首 其一	[当代] 陈永正	微雨稍舒郁，重阴真病余。相思无旦暮，偶语及诗书。自别少佳句，空回吾子车。炭炉茶已沸，何妨曙色催。
瓶水	[当代] 陈永正	瓶水久不换，黄花开亦残。一风寒已足，遥夜坐长叹。因汝常如此，来朝恐大难。但能书草草，聊以报忧端。
赠君忾重喜	[当代] 陈永正	君宅有佳竹，真成千户侯。可人看倚倦，同坐径之幽。最赏青春色，应怜素女愁。霏霏时过雨，密叶觉啁啾。
二月	[当代] 陈永正	二月风如吻，温存到野塘。溶溶开笑靥，草草著情妆。山色远摇梦，水花时度香。也知临步口，曾几欲褰裳。
临望	[当代] 陈永正	逶迤大江水，凄绝未来时。倦眼空临望，孤怀若有思。浪摇星不动，风劲木何知。迟夜犹相待，如何负素期。
有纪六首 其六	[当代] 陈永正	都作断云去，却来孤枕寻。盈盈残泪在，悄悄百忧侵。及待晓窗白，初知良夜深。斯时一相慰，渐解爱幽禽。
有纪六首 其五	[当代] 陈永正	解爱转心结，挼花盈手香。百年能有几，此夜独何长。落叶鸣空砌，微吟卧小床。揽衣方欲起，零露即时凉。
有纪六首 其四	[当代] 陈永正	我意未惶告，匆匆君竟归。经旬辜此夕，后约定何时。花妥空留雀，堤平渐散漪。行人曷回步，晤语一摅悲。
有纪六首 其三	[当代] 陈永正	不成春共对，花稚太愁人。昨误抱中诺，今看波上颦。水澄堪独照，林密怯相亲。便与等閒别，终朝采白蘋。
有纪六首 其二	[当代] 陈永正	之子爱良月，因寻缱绻游。行人绝踪处，流影并长沟。鱼静不惊语，波轻横入眸。言归言告我，旋即动春愁。
辛嘉玲过访赋赠	[当代] 陈永正	相过旋欲别，知汝意萧然。风澹思林下，言深问海边。明朝春预泪，此夜水如天。傥有还家梦，山河一渺绵。
有纪六首 其一	[当代] 陈永正	花露垂垂重，风帘故故开。兼之人静后，讵得不肠回。枉念相存意，閒情取次来。春波芳草岸，夜雨小林隈。
四十自讼 其四（1967年）	[当代] 陈以鸿	万卷何曾善读书，路行万里愿尤虚。冰封北国徒凝想，雁过南天羡卜居。霞客且欣游有记，冯谖休怨出无车。腰缠至竟输腰脚，只合楼头守蠹鱼。
探梅之约不赴	[当代] 陈永正	雨晴思旧约，楚客欲招予。巷隘单车入，山深面友疏。岭南春阻隔，穷腊意踟蹰。谁识键关者，床头一卷书。
四十自讼 其三（1967年）	[当代] 陈以鸿	投閒置散事寻常，只为身无一技长。浪说微才堪倚马，庸知歧路竟亡羊。浮沉学海舟难进，哀乐中年业就荒。莫向东风问消息，人间随处有炎凉。
四十自讼 其一（1967年）	[当代] 陈以鸿	廿年往事梦中寻，故故蹉跎直到今。壮志空随流水逝，黑头渐觉二毛侵。难将文字酬知己，剩把浮生付苦吟。无限英雄迟暮感，一回屈指一惊心。
四十自讼 其二（1967年）	[当代] 陈以鸿	少年慷慨气如虹，蹭蹬无由贯昔衷。陵谷迁移行我素，江天寥廓与谁同。眼前碌碌卑馀子，舌底频频忤钜公。却忆平生针砭语，嗟君世故几时通。
二十述怀 其七（1943年）	[当代] 陈以鸿	念家山破感匆匆，死别生离总是空。往事已悲成梦幻，相思犹苦隔西东。几茎华发时时改，一夜乡心处处同。客里不堪劳问讯，举头又见月朦胧。
二十述怀 其八（1943年）	[当代] 陈以鸿	怕向江头惜逝川，霜蹄暂蹶自凄然。羁身但觉生同死，避地还嗟路似天。百感酿成双眼白，千锤鍊得一心坚。泰来否极应非远，分付东皇快著鞭。
二十述怀 其六（1943年）	[当代] 陈以鸿	频年羁旅怅天涯，极目荒凉何处家。千里风尘音信隔，三更涕泪梦魂赊。王孙去后春非昔，燕子来时日已斜。破壁残垣谁理葺，阶前野草尽生花。
二十述怀 其五（1943年）	[当代] 陈以鸿	惨雾愁云拨不开，可怜黉序亦罹灾。拜金元老承新宠，碎玉豪情荡劫灰。乱世岂容轻俯仰，贼门未许强追陪。洁身还自勤磨鍊，不见清明誓不回。
二十述怀 其四（1943年）	[当代] 陈以鸿	无端政海起狂澜，助敌为奸丧胆肝。亲善岂含真善意，和平却是不平安。掩关日日愁风雨，失路年年计暑寒。贼里生涯惟一哭，相逢更莫劝加餐。
二十述怀 其三（1943年）	[当代] 陈以鸿	血债重重恨未清，中原太息久鏖兵。江山半壁沦羊犬，痛哭千家受割烹。关塞西南充正气，风云东北盼归征。何当扫尽胡氛日，兴国还须剪不平。
二十述怀 其一（1943年）	[当代] 陈以鸿	大好年华乱里过，书生二十感蹉跎。伤心偷洒风前泪，抱志空吟月下歌。此地频惊新物候，几时重见旧山河。岁寒且励松筠操，何必投诗赠汨罗。
二十述怀 其二（1943年）	[当代] 陈以鸿	万方龙战几曾休，风雨腥膻遍五洲。黑白棋枰虽了了，屯邅世运总悠悠。弥天烽火生民泪，卷地烟尘死士头。一例人间遭此劫，飘零到处任沉浮。
六十书事 其六 却病	[当代] 陈以鸿	老眼昏花未足奇，却因癃闭日求医。方家手竟祛顽症，灵药功能释众疑。奋发曾无衰朽感，欢娱长记钓游时。当年小影堪为證，田径场中亦健儿。
六十书事 其八 复职	[当代] 陈以鸿	同归且莫叹殊途，阔别重来欲笑呼。天道盈虚原有数，人情翻覆一何愚。俄看旧宇成新宇，自觉今吾即故吾。盛世倘教年可假，愿拚馀勇效驰驱。
六十书事 其七 弄孙	[当代] 陈以鸿	一双儿女并成材，更喜孙枝烂漫栽。斗室融和添淑气，两家翁媪宝婴孩。之无早识关天性，岐嶷多方逗客来。教诵诗歌徵万寿，南山台对北山莱。
六十书事 其五 行旅	[当代] 陈以鸿	卅年海上效羁囚，垂老方为汗漫游。好向遥天寻旧侣，每从嘉会结新俦。苍山碧海行踪遍，汉瓦秦砖史迹留。文物吾邦称极富，宁须异域恣搜求。
六十书事 其四 书法	[当代] 陈以鸿	涂鸦少小号天书，弱冠临池笑墨猪。罢日无功师训久，传家有宝劫灰馀。指端笔正缘心正，眼底毫舒见志舒。骀荡春风吹拂处，晴窗补课惜居诸。
六十书事 其三 写作	[当代] 陈以鸿	平生结习爱词章，小技雕虫觅句忙。藻饰难工惭俭腹，直言无隐肆刚肠。桃符灯虎情堪寄，击钵敲钟乐未央。此日敝庐珍敝帚，他年覆瓿又何妨。
六十书事 其二 翻译	[当代] 陈以鸿	家世从来习典坟，蟹行移译费耕耘。语原一脉通中外，道岂殊科判理文。肯载空言滋物议，但传实学惠人群。若令千字当方面，誓遣毛锥扫万军。
六十书事 其一 编辑	[当代] 陈以鸿	夕阳珍重雨馀天，回首沧桑又廿年。老骥何尝甘伏枥，潜龙应许跃于渊。为人作嫁漫云苦，点铁成金恰似仙。经国文章宜不朽，还凭玉尺辨媸妍。
四十咏怀五首 其五	[当代] 陈仁德	古人云不惑，而我惑犹深。难测风云路，恐移蕙芷心。频年忧故国，何处觅知音。万念纷无绪，中宵起独吟。
四十咏怀五首 其四	[当代] 陈仁德	寰宇响雷霆，睡狮醒未醒。旗收盟国散，炮击海湾腥。能不乘风起，即须破浪行。将何兴赤县，旧制发新硎。
四十咏怀五首 其二	[当代] 陈仁德	回黄看转绿，过眼几枯荣。太白甘长醉，灵均忍独醒。惟其珍敝帚，所以立修名。百草春风里，愁听鹈鴂鸣。
四十咏怀五首 其三	[当代] 陈仁德	乾坤仍动荡，尘海正飞腾。醉忆鸡声舞，愁催马齿增。心随风万里，身阻浪千层。憔悴长安客，折腰独未能。
四十咏怀五首 其一	[当代] 陈仁德	人世何仓卒，匆匆日月驰。升沉随所遇，荣辱信难期。早破黄粱梦，徒吟白雪诗。恍然年四十，逝者果如斯。
江滨	[当代] 陈仁德	吾住大江滨，终年与水邻。捲帘沧浪阔，隔树画船行。波摇两岸翠，月涌一轮冰。最喜春潮涨，凭窗可钓鳞。
客中遣兴	[当代] 陈仁德	蜀郡岁云暮，霜风动客思。楼头方注目，镜里忽添丝。苦被功名误，耻为势利迷。昨宵偏入梦，杯酒对妻儿。
游青城山	[当代] 陈仁德	久作青城想，来登古洞天。路随苍树转，楼向碧霄悬。倚石真如醉，穿云笑欲仙。穷探幽僻地，直上众山巅。
三十咏怀七首，以横眉冷对千夫指为韵 其七	[当代] 陈仁德	三十无成立，引为今日耻。雄心每激昂，世态总奇异。把酒劝宾朋，倾谈喧巷里。人生当自强，吟罢击案起。
三十咏怀七首，以横眉冷对千夫指为韵 其五	[当代] 陈仁德	无意求荣显，有心缀简编。自怜白雪曲，谁续广陵弦。往事休回首，前途待举鞭。寄言同学士，愿否一争先。
三十咏怀七首，以横眉冷对千夫指为韵 其六	[当代] 陈仁德	偷乐非男子，好修是丈夫。苏秦锥刺股，贾岛步冲车。驹逝渐宽带，诗成欲断须。春秋其代序，吾志一如初。
三十咏怀七首，以横眉冷对千夫指为韵 其四	[当代] 陈仁德	岂料显周场，置身商贾辈。盈门但说钱，把秤论收费。装鬼总嚣嚣，为人终磊磊。夜来一卷诗，长与孤灯对。
三十咏怀七首，以横眉冷对千夫指为韵 其二	[当代] 陈仁德	群魔次第舞，是我少年时。十载嗟多劫，一生恨少知。血光污汉史，毒火焚唐诗。欲学如何学，神州尽鼓鼙。
三十咏怀七首，以横眉冷对千夫指为韵 其三	[当代] 陈仁德	四年躬自耕，无计回乡井。日炙水田焦，霜凝铁犁冷。山中寂寞心，月下伶仃影。前路感茫茫，狂歌醉复醒。
三十咏怀七首，以横眉冷对千夫指为韵 其一	[当代] 陈仁德	常感光阴迫，忽过三十龄。风尘惯白眼，浪迹逐青萍。桓公叹围木，屈子念修名。鹈鴂先鸣未，整装再一行。
储德兄平反昭雪自阿坝归来四首 其三	[当代] 陈仁德	何必问由来，春花落又开。恩仇休刻骨，成败亦忘怀。且喜躯尤健，所欣鬓未摧。阖家都在侧，不用觅蓬莱。
储德兄平反昭雪自阿坝归来四首 其四	[当代] 陈仁德	不用觅蓬莱，故山亦有台。平安沾雨露，稳健踏尘埃。旧梦何须忆，雄图尚在怀。诗成一长啸，翘首认君来。
储德兄平反昭雪自阿坝归来四首 其一	[当代] 陈仁德	翘首认君来，中心忽一哀。凝眸如梦寐，执手费疑猜。毒火炼孤胆，艰辛劘壮怀。沉冤欣已雪，重过旧时街。
储德兄平反昭雪自阿坝归来四首 其二	[当代] 陈仁德	重过旧时街，门前踏绿苔。等閒沦浩劫，谈笑忆奇灾。真假亡其所，人妖混一台。天高云渺渺，何必问由来。
访杨靖环兄不遇，兄插队精华公社	[当代] 陈仁德	花落泉声响，山深石径斜。柴门一把锁，土屋几鸣鸦。岂为访新友，翻疑还故家。仍随所来路，归去见红霞。
过瞿塘峡	[当代] 郭沫若	滟滪已无堆，瞿塘仍可危。岸崖双壁立，峡道九肠回。云彩留军帽，江声隐雾帷。若言风景异，三峡此为魁。
张掖木塔	[当代] 袁第锐	耸立人间几度秋，难以碑碣问来由。梵王宫殿今何在，一塔凌空说旧愁。
玉楼春	[当代] 莫德光	电话铃催不忍听。知她又告宵来病。岂独纤小费关心，厮对光阴蚀几寸。灵犀枉有深深印。地老天荒心力尽。伤春人尽怨东风，身是东风当怨命。
嘉定道中 其一	[当代] 秦鸿	湛蓝纷割裂，电线网还罗。麻雀黏其上，天空暗几何。草长圈地久，楼密废耕多。隐约车声隙，咿呀粤女歌。
乙酉自寿 其二	[当代] 秦鸿	汗竹无由照，彭咸不可亲。文章鄙鹦鹉，身世老麒麟。屐叩松间径，松遮月上尘。薄云如有意，偶为幻桃津。
国清宾馆夜宿	[当代] 秦鸿	来去一离群，高吟松柏闻。天台西出海，寺塔北屏云。气净星将滴，灯孤夜不分。晨钟起宿鸟，青翠染冬曛。
乙酉自寿 其一	[当代] 秦鸿	车流幻逝川，囊重兀单肩。体肨赖踦影，楼高争攫天。新诗断须后，旧义渡江前。细汗缘颙下，空山雪澥泉。
己卯立秋	[当代] 秦鸿	意态白云浮，浮生碧海沤。欢娱金掌露，恨痛玉盘羞。树影张天舞，阳光濯地流。一收曾万取，把盏唤清秋。
薄暮	[当代] 秦鸿	垂帘风不捲，日脚灭黄金。过雨聊供泪，流云未著心。断濠清贮月，高柳瘦笼阴。薄暮江湖上，潜龙偶一吟。
暮雨	[当代] 秦鸿	片鳞陈赤釜，万羽翔孤罟。赫赫日当中，炎炎谁不苦。忽闻金鼓鸣，复仰奔云怒。一扫氛尘空，天风策快雨。
月夜	[当代] 秦鸿	海上严妆月，连宵烂泼银。楼台高入夜，人物净无尘。煮石餐三秀，分香奏九钧。欢筵知可待，明日获麒麟。
当时	[当代] 秦鸿	世间无此人，谁解咽酸辛。饮水还如酒，伤心复入唇。楼危窗密织，梦烬夜空湮。结誓青松下，当时月湿巾。
留别 其二	[当代] 秦鸿	昔我飘飖日，轩昂势若鹰。浮云忽一蔽，沧海为谁澄。杯水风波起，片云鸡犬升。此心何所似，皎皎玉峰冰。
留别 其一	[当代] 秦鸿	路远青天外，云高白日暄。此行犹可滞，故梦讵能言。海上随风浪，乡人自嫁婚。归来谁旧识，暮雨闭重门。
己巳立秋	[当代] 秦鸿	天道自能公，行车路未穷。红花归素手，碧树有毛虫。聚散知云变，痴狂看狗疯。文章今已老，将欲哭秋风。
饮酒作	[当代] 秦鸿	髡柳一丝丝，悲歌冷浸陂。坐山多智叟，说梦尽痴儿。皓月狼嚎野，清风鬼唱诗。可怜今夜露，生计附园葵。
赠东湖散人	[当代] 秦鸿	髡柳忽成烟，杯中又一年。须知天已瞽，慎莫直如弦。碧血凝新网，青山夹旧川。明朝飙落叶，魑魅舞翩翩。
己巳猪日子锋招饮不赴马日东河小集罚以留芳茶社韵 其四	[当代] 秦鸿	试问封侯者，孰知鞍与马。秋泉忽忽枯，春水徐徐泻。终古道皆然，于今天瞽也。约君携酒杯，来结菊花社。
己巳猪日子锋招饮不赴马日东河小集罚以留芳茶社韵 其三	[当代] 秦鸿	欲弹长铗断，欲出恨无车。犹记台城会，清吟白日斜。兴来须对酒，梦寐忽还家。谈笑高楼上，寒波淡似茶。
己巳猪日子锋招饮不赴马日东河小集罚以留芳茶社韵 其二	[当代] 秦鸿	一带桃梅岸，萧疏淡淡阳。遥知风与月，留待酒舒肠。杯影惊弓惯，花馨入墨香。登临能放我，长此挹清芳。
己巳猪日子锋招饮不赴马日东河小集罚以留芳茶社韵 其一	[当代] 秦鸿	天地有高楼，登临意未休。归来馀一醉，老泪洒孤秋。白鸟悠悠下，寒波澹澹收。故人邀不至，风月自勾留。
冬夜据床独酌	[当代] 秦鸿	天地欲何之，平生一梦知。杜鹃飞故国，蝴蝶舞初曦。酒到朦胧处，诗成髣髴时。明朝江水落，霜雪又滋滋。
金陵怀友人	[当代] 秦鸿	绿水奔车底，青山带客襟。此行千里外，相忆一何深。酒濯清愁目，波澄素月心。蒋山犹寓望，秋树已萧森。
冰弦	[当代] 徐英	冰弦弹罢晚风凉，云水江天自渺茫。寂寞洞庭春去后，夜来明月满潇湘。
昆明湖	[当代] 徐英	年年自有鹧鸪飞，湖上春来草又肥。三十六宫人第一，玉笺无复画斜晖。
己未九日	[当代] 徐英	寂寞鱼龙万事空，湖山无恙尚秋风。云开易见令威宅，天阙难寻娲后功。不羡茱萸成独佩，但怜菊竹傲双丛。灵鳌可惜玄霄舞，偏在蓬莱浅水中。
庙后山口占	[当代] 徐英	庙后山光几度春，法边犹系未归身。遮天芳草王孙绿，绝代幽居楚客春。荒枕吞爻空有梦，后生得髓更何人。可怜万古传灯意，却恐中宵动鬼神。
纷争	[当代] 徐英	纷争蛮触总无端，袖手宁能壁上观。欲把寸胶澄大海，竟投白璧入狂澜。获麟未必穷吾易，起马真成却粪难。但使干戈为玉帛，穷居白首亦弹冠。
马纳斯晨起	[当代] 徐英	万里流沙日又东，居然绝塞托微躬。江山故宅云霄外，风雨桃花梦寐中。室有老妻共天地，门无星者问穷通。宵魔昼魅休相抗，料理投荒咏自工。
途经陕西作将赴天山过华阴望岳	[当代] 徐英	嵯峨天半起高峰，高锁秦关百二重。仙掌初晴唐代雨，灵祠犹峙汉家松。中条北望哀贞隐，太华西来豁素悰。明日祁连山上雪，白头相对一枝筇。
春事书愤四首 其四	[当代] 徐英	正气凋刓运自移，龟迁马渡复何为？休夸魏国勋名重，终觉晋阳大业危。烽火接天聊极目，江山如画一颦眉。东皇不管兴亡事，依旧新芳满故枝。
春事书愤四首 其三	[当代] 徐英	金粉觚棱六代馀，纤儿自坏好家居。河山表里犹堪战，议论苍黄竟忽诸。坐啸刘琨难却敌，裂裳墨翟已回车。伤心千古凉州破，笛外关山惜故墟。
移家南泉、再往行都作 其四	[当代] 徐英	且向南泉一问津，携家无计尚逃秦。山头鸟战冲云翮，洞底鱼潜转壑鳞。松引微风仍浩荡，石撑瘦骨更嶙峋。垂帘未减栖皇意，惭愧成都卖卜人。
春事书愤四首 其二	[当代] 徐英	塞北风尘犹苦寇，江南烟景自春秾。已输辽海三千里，更道莺花百万重。赌墅围棋方镇静，纶巾挥扇诩从容。和戎毕竟全非策，又报甘泉十二烽。
春事书愤四首 其一	[当代] 徐英	春事芬芳亦可哀，边尘涨眼又东来。谁知胡虏重关限，又遣金瓯半壁开。几辈青山还拥妓，万方白骨欲飞灰。秦鞭未断长淮水，玄武签声且莫催。
移家南泉、再往行都作 其三	[当代] 徐英	绝力真成鼎可扛，还移旧命续新邦。眼中人物轻诸葛，乱后神明祭曲江。象纬千秋宁有偶，文章一代本无双。书生结习难忘处，独对关河泪满腔。
移家南泉、再往行都作 其二	[当代] 徐英	入蜀人传杜老哀，江山遗恨与徘徊。但工感慨非名笔，微惜飘零损霸才。未必地形天下险，从教物望此中来。彭衙道上休回首，金碧行都尚有台。
移家南泉、再往行都作 其一	[当代] 徐英	嘉陵江水碧悠悠，再度人来四月秋。塞上云生巴子国，箫边月异庾公楼。铜街十里添新鬼，玉栈千寻省旧游。闲说瑶池香梦稳，华灯如海一凝眸。
书臆十四首（选五） 其五	[当代] 徐英	巴水千年碧，楚山一发青。殊方人未老，故国梦频经。是处清倭寇，何当扫虏廷。不辞悬眼望，几日报收京。
书臆十四首（选五） 其四	[当代] 徐英	忆昔凋残日，嗟予龆龀年。山河南北异，正朔晋吴偏。鹬毒蚌尤劣，萁燔豆自煎。苞桑原未稳，何况雨风颠。
书臆十四首（选五） 其三	[当代] 徐英	一纸江南赋，伤心奈尔何。别离生死恨，去住短长歌。胡虏奔腾疾，烽烟岁月多。宁知千载下，丧乱亦同科。
书臆十四首（选五） 其二	[当代] 徐英	忽忆隆中葛，长为梁父吟。酒仍三雅醉，鬓已二毛侵。岂有躬耕地，虚劳向往心。独怜伊吕志，相看古犹今。
书臆十四首（选五） 其一	[当代] 徐英	屈宋英灵地，犹留万古哀。本无天可问，岂有忧能埋。虚设兰荃想，时惊瓦釜雷。那堪同雁鹜，相与一徘徊。
无题	[当代] 徐平	十年意气苦消磨，方觉今生爱恨多。几度穷经参古寺，何曾负笈向山阿。林花谢了三春色，江浦回看一钓蓑。惭愧烟萝人不待，流光无住老维摩。
赠吴文达老师	[当代] 徐平	文翁八十身犹健，耿介依然若少年。稽古教风承古训，济时素愿励时贤。沧桑尽改双蓬鬓，冰火难摧一瘦肩。几许襟怀堪细数，分明磊落对苍天。
告别论坛诸友	[当代] 徐平	老夫力尽思归隐，蜀道初开仗五丁。草径久无贤客顾，空庭剩有暮蝉听。几番旧梦惊嘶马，今夜秋风冷画屏。此去云山岂高卧，学参四海作飘萍。
戊子中秋前夜登龙岗	[当代] 徐平	槐阴小径阵云飞，坐久山亭欲湿衣。明月应怜今夜好，清辉偏向此时稀。千般象转元无定，一任风凉不肯归。且看沉沉秋岭下，华灯如海望霏微。
长泾老街访上官云珠故居	[当代] 徐平	谁使沧浪东复东，春风几度落桃红。云珠何幸投江左，泾水无声咽晚空。曲巷小楼皆历历，兰庭桂圃故融融。回看灯火阑珊处，一霎怅然今古同。
乌镇逢雨	[当代] 徐平	桐叶疏疏苔壁青，乌篷船向古津停。行来李巷连陶巷，到处旗亭复井亭。飘瓦烟轻风袅袅，挂檐珠漏雨丁丁。个中别有真滋味，捧盏长轩仔细听。
君山问禅	[当代] 徐平	一派宗风古到今，灵山法脉此追寻。话头参破本无我，指月分明可印心。石上初生甘露水，堂前忽听海潮音。老僧惯作机锋语，不觉清谈入理深。
鹅洲夕照	[当代] 徐平	山断危崖水逝东，长天落日大江红。几行过雁乘霞绮，数点渔舟唱晚风。日日江潮来复去，年年江树异还同。江楼倚遍千秋梦，只在鹅冠一枕中。
太平森林公园	[当代] 徐平	岩前生晓色，空际起鸡声。遥想淮南去，应于云上耕。瑶池孤月隐，村郭数星横。坐看烟霞气，悠然尘虑清。
三江生态农庄	[当代] 徐平	远客何由至，渔舟去未还。隔林村隐约，缘径水潺湲。民俗存风古，尘心到此闲。遥闻杨柳曲，相和鸟间关。
别后寄伯元兄	[当代] 徐平	京华初识面，骨相讶如曾。闲逸一瓢水，知交半是僧。散花身未著，对月性长澄。遥想苍松外，茶烹雪夜灯。
别后寄红叶	[当代] 徐平	萍梗江湖满，移家向帝京。卜邻贤者在，倾盖玉壶清。谈笑趁明月，行歌到渭城。回看枫叶句，落笔益峥嵘。
采蕨	[当代] 徐平	采蕨堪盈把，山人只自宜。交柯荫森爽，接径草离披。客近流莺歇，花明宿雨滋。林风淡相悦，幽意几能知。
庚寅中秋节于西安作	[当代] 徐平	游屐九天外，返程经上林。名山殊未遍，幽境独堪寻。迢递归乡路，迷离游子心。料知今夜月，应照故人襟。
西津古渡	[当代] 徐平	古渡斜阳里，街衢伫望频。遥思千棹影，忽作万家春。天上风云幻，人间陵谷新。凭栏生百感，何处问迷津。
昭明太子读书台	[当代] 徐平	一点灯如豆，四围山似屏。料将书万卷，堪补梦零星。往事如云散，春风向眼青。生涯应自愧，高束十三经。
游招隐山	[当代] 徐平	息影尘如海，名山不可寻。今逢招隐寺，终得證初心。泉壑萧郎迹，松筠戴子琴。千年欲何待，寂寞水云深。
登多景楼	[当代] 徐平	旧业如烟散，潮生梦几回。昔人今已矣，我辈复何哉。日色云边落，江声天际来。登楼凭眺处，胸次一时开。
鬼谷庐	[当代] 徐平	庐隐千峰险，苍藤入郁盘。纵横传有术，功过说无端。剑戟消磨尽，兵戈许暂安。森然幽谷下，犹见积冰寒。
携友于草庐饮茶	[当代] 徐平	曲径塘前转，茅亭隐薜萝。且携蒙顶叶，来煮洞庭波。花气浮烟淡，春山入眼多。尘襟应可洗，槐国梦如何。
读《吴宓与陈寅恪》，怀雨僧师	[当代] 唐稚松	嘉陵残月别公时，蜀道春深一棹迟。岂料飘摇风雨夕，衰翁犹想学生诗。
题陈寅老〈寒柳堂集}	[当代] 唐稚松	五洲风雨海隅开，一代骊龙起九垓。文史百年公独步，门墙廿载我迟来。春秋恨事丘明瞽，岭表诗情玉局哀。忍见神州乔木贱，秦灰中有世稀材。
题陈寅老〈柳如是别传}后	[当代] 唐稚松	风雨南朝遍野哀，一枝奇艳出尘埃。通儒况复能兼侠，绝色尤难更负才。红玉豪情终梦幻，绿华仙迹任湮埋。谁怜十载衰翁意，专为沉冤扫劫灰。
闲居杂诗八首 其八 解嘲	[当代] 胡遐之	诗酒清狂只自欺，初衷未遂叹衰颓。心为形役宜于瘦，志以穷坚不食肥。山里花红思杜宇，雨中梦醒忆春晖。客难莫似东方朔，齿落唇焦善饰非。
闲居杂诗八首 登阁二首之一 其六	[当代] 胡遐之	初上华灯映晚霞，登高更欲乘浮槎。春来春去楼犹胜，花谢花开我独嗟。十载身仍为异客，半生家是在天涯。艰难若换千秋好，羞以诗情咏落葩。
闲居杂诗八首 登阁二首之二 其七	[当代] 胡遐之	岂为怀古上高台，缘有百花对客开。绿水满江才送桨，红霞迷岭若衔杯。敢情未悟鱼千里，自合穷攻书十回。欲问腐儒何所事，不仙不鬼不人才。
闲居杂诗八首 其五 惜诗	[当代] 胡遐之	兴来千首不嫌多，唯望年年唱赞歌。短句长篇随取舍，吴讴楚些任吟哦。长安顾况怜才艺，司马青衫免折波。杜宇血干春景在，此生终愿作诗魔。
闲居杂诗八首 其四 怨诗	[当代] 胡遐之	少壮寻诗走五湖，中年乏子妻房疏。半愁半喜为闲喜，忧国忧时愧问隅。谋生始觉书无用，举斧方惊力不如。剩得残诗数卷在，难值面店一汤糊。
闲居杂诗八首 其三 愁闲	[当代] 胡遐之	往年只患无闲日，今岁唯愁闲日多。捉笔吟哦思杜甫，停杯不饮效东坡。俱将世事嘲迂阔，独写枯葵浴日波。终夜小楼眠不得，丈夫志气意须磨。
闲居杂诗八首 其二 喜雨	[当代] 胡遐之	廿载征途脚未阑，今春幸得数旬闲。兴来且作长沙客，春去还寻岳麓山。偶有知心话旧至，偷从坊内访书还。儒冠素被清谈误，报国方知择所难。
闲居杂诗八首 其一 题记	[当代] 胡遐之	杂诗数首咏闲居，闹市行吟自笑迂。摘帽归来思赐冕，凭河未得望穿湖。身还许国愁无奈，力不从心志有馀。总是劣根仍未净，平生妄信古今书。
参观海丰红宫二首 其二	[当代] 胡绳	农运风开第一声，红旗漫卷海丰城。蚍蜉撼树谈何易，彭湃千秋不朽名。
参观海丰红宫二首 其一	[当代] 胡绳	艰难创业启农工，薪尽火传遍域中。六十年来灵未沫，崔巍殿宇仰红宫。
酒中酬刘俊	[当代] 胡希明	纵有豪情酒已阑，樽前莫话汉时关。今宵何限欢欣意，都在吟君好句间。
海丰有感 其二	[当代] 胡希明	红宫碧血久沉沙，素手纤纤理乱麻。寂寞龙津桥上月，有人低唱叹杨家。
海丰有感 其一	[当代] 胡希明	长街悬首血痕新，委骨荒郊草不青。说到凄惶十年事，海风催泪溅红城。
南国才人阮退之	[当代] 胡希明	没有真情哪有诗，此中一念内心知。诗坛书苑重新数，南国才人阮退之。
讨四害	[当代] 胡希明	银幕华灯迹未残，嵩呼万岁楚江南。当年寿宴人如在，记取儿家旧姓蓝。
昔我	[当代] 胡云飞	昔我思高蹈，荒原投此身。生于文革后，梦与古人邻。照海花相簇，钧天舞亦真。如何衣食累，毕竟等埃尘。
闻季羡林公去世	[当代] 胡云飞	斯人学偏冷，希古正人心。怀抱终难致，哀荣何足矜。灵光逝鲁殿，木铎邈馀音。时在太平暮，槐花落满襟。
传闻乖崖已别深圳不知所之	[当代] 胡云飞	君子归何处？风云必有邻。凤歌长见警，龙性不能驯。奔走愧新我，音书绝故人。徒怀当日梦，相顾自由身。
栖雁	[当代] 胡云飞	栖雁振寒翅，孤鸣奈夜何。江湖极风雨，天地一蹉跎。托命枯葭冷，连宵壮梦磨。昔人心事老，麟凤亦悲歌。
庚辰夏初读《两当轩集》未竟，以迁居束之奁中，前夜取出，开卷见折痕而感	[当代] 胡云飞	古梦纷何许，怡然卷尚温。一灯投鬓影，几事折书痕。旧侣虽重遘，初心惘不存。敲窗更谁语，遮莫落花魂。
一月十八日夜自京抵汉，时近乖崖生辰，诗以寄之	[当代] 胡云飞	去去馀燕慨，行行忆楚狂。天心燃一烛，四海共微芒。呵壁身犹惑，观澜孰与将。知君不舒意，歌酒暂飞扬。
与蒹葭	[当代] 胡云飞	清清未名水，默默玉皇恩。与子昔离别，幽怀感不言。知君亦思我，寒夜酒微温。如我思君际，秋心起绿痕。
夜坐	[当代] 胡云飞	朗月重圆镜，深阴渐绿槐。春无一事老，夜积百年哀。远道灯犹在，残花影欲颓。乾坤故梦迥，招遍不还来。
一岁	[当代] 胡云飞	光影证都市，歌坊溢笑谈。绿红灯不定，风雪夜曾谙。一岁馀欢冉，微尘故我涵。斯人或有道，轻若未能担。
公历岁除适逢旧历贱辰	[当代] 胡云飞	一岁复嗟唏，孤禽瑟不飞。顽山倦回首，往事冷侵衣。破茧身犹在，踏冰魂未归。时望残雪上，足迹渐依稀。
忽省	[当代] 胡云飞	当窗闻瑟瑟，风叶似招魂。老木疏枝劲，寒禽只影昏。夜沈谁泣我，秋寂梦留痕。忽省衣冠下，廓然无物存。
读莼鲈诗有感并寄乖崖	[当代] 胡云飞	黄叶似生涯，临风忘所之。斯文如有命，我辈竟何为。落日千山沐，荒途一岁迟。天低人不见，俯仰益凄其。
巴陵别后寄碰壁	[当代] 胡云飞	一弯欲尽月，灯影共江潭。杯酒阎浮梦，风涛竟夜谈。文章穷不死，根本谧何堪。将解已关涉，灵签第十三。
读碰壁斋主《死亡集》	[当代] 胡云飞	未辨悲耶喜，真知鬼近人。因持死为鋻，以照梦中身。钝剑挥玄铁，高歌见白银。泥涂曳尾者，或是故灵均。
疑梦	[当代] 胡云飞	疑梦凉生后，听钟月落初。桃花分境界，蔓草失阶除。疏态故尤是，壮怀曾不如。行程知几许，登眺一踌躇。
次韵答别摩丝	[当代] 胡云飞	诗酒少年事，蹉跎忽至今。消停风渐冷，契阔意何深。送我歌三叠，感君耽一吟。归途月色满，犹是故人心。
赠葛洪亮	[当代] 胡云飞	一枰三百石，可以九州看。历历阋墙在，悠悠落子难。平时风渐下，壮士意微寒。挂剑西川去，屠龙意暂阑。
酬弈友陈鑫	[当代] 胡云飞	庄蝶梦成烟，茂陵伤逝川。燃犀夜碧下，归马玉关前。末世微来者，斯人独怆然。何如坐隐处，流水不争先。
与友同游武昌	[当代] 胡云飞	流水浮云远，飞桥带两滨。我随吴客影，来探楚都春。白足不堪染，红尘谁与亲。群鸥天上下，斯地二三人。
李杜	[当代] 胡云飞	开元事可哀，椽笔愤中来。治乱诗千卷，风云酒一杯。王侯原有种，李杜岂无才。贾子擅禽戏，俨然列禅台。
自题小像	[当代] 姜军	行迹中年半近妖，黄金随手旧时豪。楚辞一卷和谐换，亦有风情似六朝。
题富贵祥宜侯砖砚	[当代] 姜军	砚出江东透古芒，墨池窥牖等天苍。从今视古人鹏异，重向西湖觅晏方。
题寿万妃砚	[当代] 姜军	掌故湖州琐且陈，万妃二字若云鳞。史书于我能杯酒，不学诗家咏洛神。
题永康元年砚	[当代] 姜军	摩之似玉叩之冰，甓瓦黄琮自有承。作赋鹪鹩身似智，康时术未避高矰。
题永安三年造砖砚	[当代] 姜军	景帝三年孙亮死，何劳吴录附吴书。国朝自杀寻常事，赋芧文章到国初。
题汉延光三年砖砚	[当代] 姜军	五百汉儿通绝域，英雄应死玉门关。我今洗砚闻雷吼，何日龙骧入海还。
题汉富贵祥宜公卿砖砚	[当代] 姜军	诎人富贵致公卿，眠食已堪劳我生。砖石丘山无异趣，案头闲置待风清。
岷社社课·风	[当代] 姜军	万里鲲鹏举，无声细雨随。坡仙江上祝，顺逆两由之。
题启老佛光照	[当代] 姜军	蜀山筠杖破秋霜，应有诗人见佛光。磨走蚁行皆世路，先生物外立苍茫。
过紫霄宫	[当代] 姜军	虽非绛阙旧琼宫，玄帝抛旗作此峰。山有尹仙留紫气，池开禹迹待苍龙。君传真诀惟高枕，我亦安心拄短筇。鸿爪前身疑或到，古碑无字剔苔封。
读檀作文论网诗记之	[当代] 姜军	此是梅花雪后身，已甘寂寞老风尘。胸生碧海惊翻浪，山有白云来去人。不薄古今邻丽句，何妨花鸟共愁春。乱离天地干戈里，老杜成都懒是真。
有饮戏答	[当代] 姜军	已随世变弄衣冠，只为逍遥不为丹。住地千年猿鹤笑，升天即日犬鸡欢。雉羹彭祖犹无寿，粱肉颜回未必餐。欲效陶公寻酒趣，老夫一醉也艰难。
有怀其一	[当代] 姜军	美人菡萏两无缘，别后相思海换田。暖日随风曾旖旎，流霜映水共缠绵。劫灰尽处终埋藕，清露垂时已作烟。此恨人间成诀绝，银河长羡有年年。
答嘘堂老	[当代] 姜军	明珰只耳过江淮，淮上嘘公可忘骸。云外鹤孤能饮露，皖中虎老不封斋。酒须失路方成醉，心已作灰何必埋。二十三年经眼后，衣痕酒泪共君揩。
人日次韵高寒贺杨公启宇华诞	[当代] 姜军	城南鄢郢得存身，何处神州可避秦。天下于公原敝屣，蜀中有老自真人。当关虎豹常磨齿，决海虬龙偶动鳞。还我岷峨春夜净，浩然涤荡涌冰轮。
岷社社课·春寒	[当代] 姜军	未觉东君杜宇迟，雪残仍在最高枝。消磨文字聊因酒，如此江山不待诗。殷制犹能开夏网，庄生无处接春时。散人海上神霄客，笑指白云归武夷。
次启老韵兼贺四川诗会成立	[当代] 姜军	弱羽冲风寄此生，心甘酒卒与诗兵。诚知良木扶危厦，岂可老藤从佞人。已是神州旗尽赤，幸存故苑草犹青。岷峨横绝高鸿处，更向长空作直声。
岷社社课·咏腊梅	[当代] 姜军	万木摧颓后，与君风雪逢。在山形甚瘦，出世气犹雄。群艳真蝼蚁，暗香堪仆僮。能回春纵死，侠骨胜重瞳。
莼公命作兰亭诗	[当代] 姜军	无处逃生死，兰亭兴逸神。清谈非误国，累息有危民。丝竹堪为乐，山林暂寄身。风流王谢尽，千载叹斯人。
登武当金顶	[当代] 姜军	少时闻道久，驻杖太和巅。跻险方明世，朝真已觉仙。入云三叠水，破嶂一飞鸢。此地天然就，何须弄汞铅。
香积寺	[当代] 姚佳	堂皇香积寺，大圣紧那罗。中岳惊神变，香山礼佛陀。我闻如是矣，于意又云何。施展广长舌，服膺春梦婆。
海渡	[当代] 姚佳	潢洋一叶舟，湖海任漂流。云水三山杳，风波万顷秋。心同天上月，事若雨中沤。我本狷狂客，于于大白浮。
柳州马鞍山	[当代] 姚佳	龙城且一望，宛在水中央。山势双飞翼，江流九曲肠。古今同寂寞，天地自悠扬。生处棋盘石，死为长乐乡。
龙虎山	[当代] 姚佳	仙府白云微，氤氲水一围。群山龙虎伏，绝顶凤凰飞。俗子休惊梦，天师不怒威。盘恒辞旧识，陌上踏花归。
黄鹤山 其二	[当代] 姚佳	三春逸兴催，方外碧桃开。境界迷同梦，风花叹别裁。山高黄鹤去，泉涌白龙来。欲尽探奇癖，飞扬到九垓。
白塔	[当代] 姚佳	天子居龙脉，皇宫势若雷。瞻其大威德，籍此妙高台。金水千流合，燕山一气来。王朝终不佑，俯仰有馀哀。
六和塔	[当代] 姚佳	浮屠高百尺，举目入烟云。百岭春光杳，一江吴越分。生涯无限幻，世事不堪闻。独立苍茫里，忘言对水神。
八达岭，时值春分后三日 其一	[当代] 姚佳	扶病踏青来，雪埋烽火台。河山犹两戒，人事几轮回。徒有云霄志，恨无廊庙才。斜阳一回首，愁似乱峰堆。
贺陈于法兄台大喜	[当代] 姚佳	谁似陈公子，翩翩轻世华。百年狂不遇，四海醉为家。天上青云侣，门前白鹿车。吾来亦何幸，同服赤城霞。
梅城古堞	[当代] 姚佳	把酒看三国，飞扬恨不能。小城今偶到，残堞古难凭。大将孙公礼，地仙严子陵。江山归寂寞，月照一襟冰。
兰亭秋禊诗会	[当代] 姚佳	曲水流觞处，群贤修禊来。参差遗瓦釜，寂寞旧亭台。吾辈知何命，斯人去不回。死生亦大矣，且寄白云杯。
栖云寺	[当代] 姚佳	生不逢时俗，乘闲放些颠。去同方外客，来说醉中禅。碧水流于野，白鸥翔一天。满楼风欲雨，坐看幻云烟。
超山寻梅步莼鲈兄原玉	[当代] 姚佳	一路梅花里，悠游思渺然。鸳飞峰顶石，人立夕阳天。古刹幽如定，孤僧懒欲眠。不知人世外，何以赋夔蜁。
从诸师友登万松书院并步莼鲈兄原玉	[当代] 姚佳	贤圣千年去，知心一笑回。人情游似醉，礼乐响如雷。怪石地中出，飞泉天外来。偶谈梁祝事，化蝶有馀哀。
玉皇山	[当代] 姚佳	独坐高山顶，天风吹我衣。松声长带雨，洞气偶知微。斯世心何住，上邪胡不归。江湖凭一揽，鸥鹭自忘机。
西溪即兴	[当代] 姚佳	西溪且留下，留下忽千年。千年不复返，万古月娟娟。秋雪明秋水，颂风呈颂弦。人间歌哭外，斗柄自回旋。
西天目小住	[当代] 姚佳	身心何处住，一刹翠微间。入耳唯流水，开门便见山。云冲春树立，鸟背夕阳还。风雨三千界，迩来只等閒。
别白云上人	[当代] 姚佳	相识三年别，西湖柳色新。不堪方外眼，来看梦中身。风雨自然过，江山依旧春。白云应笑我，未是倦游人。
宿东林寺	[当代] 姚佳	一宿谁能觉，青山不自知。野花开净土，明月映清池。方外缘何熟，从前事可疑。豁然钟响彻，总是梦醒时。
西塞山	[当代] 姚佳	中流横截入，雄壮想当年。铁锁沉江后，风烟绝塞前。桃花燃洞壑，雪浪拍云天。龙窟辟为寺，不随人事迁。
自题消夏山居图（二零零二年杭州作）	[当代] 金鉴才	夏山如铸铁，松色入云青。花尽渔津失，峰危鸟迹零。深居无俗侣，映卷有流萤。欲问桃源事，绿天已满庭。
携操儿登五云山（二零零二年杭州作）	[当代] 金鉴才	五云何处集，禅院已荒芜。风急江声渺，天长雁字孤。流年伤老树，落日下平湖。坐久茶烟冷，看山兴未枯。
薄暮过杭州上天竺法喜寺（二零零一年杭州作）	[当代] 金鉴才	年来性好静，逃暑向山行。寺晚钟声寂，风微蝉唱清。谈禅销永日，论道觉三生。惆怅林泉路，今无辩老迎。
送李从军奉调进京（二零零一年杭州作）	[当代] 金鉴才	相识六安子，浩然见古心。兴来频泼墨，吟罢一横琴。高格梅含雪，幽怀月在林。西湖烟水阔，随处有知音。
送扬儿赴欧洲考察（一九九八年杭州作）	[当代] 金鉴才	十载攻经济，三年冥搜求。一朝开羽翼，万国结英俦。眼岂浮云蔽，心宁长物留。神州风雨起，唤汝快登楼。
题玉簪竹石图（一九九五年杭州作）	[当代] 金鉴才	吹箫恋竹径，当月起孤吟。座上清光满，樽中暮色深。寒烟笼曲水，春气出疏林。晞发乘风去，何须问玉簪。
送毛君赴京（一九九五年义乌作）	[当代] 金鉴才	长笑入京华，男儿处处家。晴空展鹏翼，玉露润篱花。野老殷殷别，朋僚啧啧誇。相期传捷报，歌唱赋流霞。
次韵答蔡树农二首（一九九五年杭州作） 其二	[当代] 金鉴才	末技君同识，何能别主宾。临池堆败纸，对客调鸣筝。飘举烟霞侣，翩跹洛水神。推求无一事，绕阶娱清晨。
次韵答蔡树农二首（一九九五年杭州作） 其一	[当代] 金鉴才	昔吟湖上月，头角忆峥嵘。聊发吾庐想，长怀栗里声。往来还自惜，表里有公评。暇日频回首，崎岖不可行。
断桥遇暴雨	[当代] 金鉴才	云黑光蛇起，雷崩睫眦前。快风抟暑气，急雨立湖天。弱柳随波舞，孤舟拍岸颠。俄顷消散处，晚日枕江眠。
游千岛湖（一九八八年建德作）	[当代] 金鉴才	平湖千顷碧，迭迭送轻舟。日出鳞光烁，岚腾岛影浮。市声传又渺，樵唱听还悠。指点蓬山景，翩翩起白鸥。
游大慈岩（一九八八年兰溪作）	[当代] 金鉴才	危寺悬天外，云封不响钟。重台栖夜月，仄径漱春淙。野竹随风长，残花泣露浓。慈岩无上界，能得几行踪。
过浦江马岭（一九八三年浦江作）	[当代] 金鉴才	驱车过马岭，大雾湿征衫。黑雨侵云树，孤峰列远帆。颇思羽化去，故为俗言谗。聊自纵游目，此行诚不凡。
登兰江亭	[当代] 金鉴才	独立江亭晚，苍苍草木秋。接天环碧水，竞渡有轻舟。楼阁千重影，青山一片浮。从来怀梦想，明月绕中洲。
万县夜泊	[当代] 金鉴才	举首望南浦，楼船夜可登。月攀千仞嶂，江漂一城灯。鱼跃下沉锚，人慵坐倦僧。茫茫烟水阔，有梦亦清澄。
清明题江山旅壁（一九八一年江山作）	[当代] 金鉴才	不歇清明雨，旅思夜转长。衔杯馀只影，别梦冷孤床。佳节匆匆度，名花寂寂香。何以慰此意，春气透疏篁。
春夜孤山访梅（一九八一年杭州作）	[当代] 金鉴才	闻道寒梅发，寻芳入旧途。烟笼三水邈，影扑一帘疏。相对话知己，沉吟说故吾。清芬来鼻底，触额有花殊。
七月廿一日喜雨（一九七七年义乌作）	[当代] 金鉴才	一响沉雷发，开帘暑气随。楼高闻讯早，天阔渡云迟。渐见平芜小，始知雨脚移。忽然瓢泼下，惊起倒金卮。
暑夜即事	[当代] 金鉴才	日暮炊烟起，农家乐最融。解衣论作物，把酒预年丰。烧艾蚊嚣远，呼风暑燠同。满塘明月碎，击水戏群童。
自题画凤仙花（一九六一年杭州作）	[当代] 金鉴才	佩环故何事，窜谪到篱边。冰质欲人识，宵风伴月眠。明妃无俗格，画匠屈真妍。争若田家子，生涯细雨天。
古风 李岩	[当代] 金庸	年来蝗旱苦频仍，嚼啮禾苗岁不登。米价升腾增数倍，黎民处处不聊生。草根木叶权充腹，儿女呱呱相向哭。釜甑尘飞爨绝烟，数日难求一餐粥。官府微粮纵虎差，豪家索债如浪豺。可怜残喘存呼吸，魂魄先归泉壤埋。骷髅遍地积如山，业垂难过饥饿关。能不教人数行泪，泪洒还成点血班。
古风 丘处机	[当代] 金庸	天苍苍兮临下土，胡为不救万灵苦。万灵日夜相凌迟，饮气吞声死无语。仰天大叫天不应，一物细琐枉劳形。安得大千复混沌，免教造物生精灵。
朱子柳	[当代] 金庸	六经蕴藉胸中久，一剑十年磨在手。杏花头上一枝横，恐泄天机莫漏口。一点累累大如斗，掩却半床无所有。完名挂冠直归去，本来面目君知否。
赠乾隆 陈家洛	[当代] 金庸	携书弹剑走黄沙，瀚海天山处处家。大漠西风飞翠羽，江南八月看桂花。
段正淳写与王夫人（段誉途中所补）	[当代] 金庸	春沟水动茶花白，夏谷云生荔枝红。青裙玉面如相识，九月茶花满路开。
枯荣为保定帝剃度所吟	[当代] 金庸	一微尘中入三昧，成就一切微尘定。而彼微尘亦不增，于一普现难思刹。
七绝 袁冠南	[当代] 金庸	黄金逐手快意尽，昨日破产今朝贫。丈夫何事空啸傲，不如烧却头上巾。
七绝	[当代] 金庸	阴世新添枉死鬼，阳间不见少年人。花容月貌无双女，惆怅芳魂赴九泉。
赠乾隆 玉如意	[当代] 金庸	暖翠楼前粉黛香，六朝风致说平康。踏青归去春犹浅，明日重来花满床。
七绝	[当代] 金庸	为人切莫用欺心，举头三尺有神明。若还作恶无报应，天下凶徒人吃人。
凉州积翠楼题词 余鱼同	[当代] 金庸	百战江湖一笛横，风雷侠烈死生轻。鸳鸯有耦春蚕若，白马鞍边笑靥生。
丘处机之未成诗	[当代] 金庸	自古中秋月最明，凉风届候夜弥清。一天气象沉银汉，四海鱼龙跃水精。
七绝	[当代] 金庸	小桃无主自开花，烟草茫茫带晚鸦。几处败垣围故井，向来一一是人家。
全真七子布天罡北斗所吟	[当代] 金庸	一住行窝几十年，蓬头长目走如颠。海棠亭下重阳子，莲叶舟中太乙仙。无物可离虚壳外，有人能悟来生前。山门一笑无拘拟，云在西湖月在天。
五绝 袁冠南	[当代] 金庸	天子重英豪，文章教尔曹。万般皆下品，唯有读书高。
丹山碧水忆朱熹	[当代] 林恭祖	一代朱夫子，巍巍世所宗。千山齐景仰，万壑好追踪。地远星辰近，天宽雨露浓。欣看云数片，飞上最高峰。
罔极篇十四章 其十四	[当代] 林恭祖	身虽居海外，久未忘家山。曲径连桥转，小溪带岭弯。琴书怀稚侣，松菊忆童颜。何日归乡国，招魂泪自潸。
罔极篇十四章 其十三	[当代] 林恭祖	母兮在何处，天上抑人间。银汉风霜冷，关山道路艰。海遥鲲浪大，岁暮夕阳殷。夜夜魂飞苦，思儿鬓早斑。
罔极篇十四章 其十二	[当代] 林恭祖	去岁弟来信，倾怀诉梓桑。五旬将展墓，三度复归乡。太极分南北，旅途有短长。祭文和泪寄，代我告慈娘。
罔极篇十四章 其十一	[当代] 林恭祖	无从奢与俭，抱戚度终生。母葬不知处，梦归难计程。天昏风雨重，地动海山轻。自古远游子，惊涛夜夜声。
罔极篇十四章 其十	[当代] 林恭祖	两代皆孤寡，一门独冻饥。冰霜凌故木，风雨哭新枝。死别心如割，生离泪更滋。何堪千里外，秃笔写哀诗。
罔极篇十四章 其九	[当代] 林恭祖	落日不争渡，洪波溺柏舟。愁云连华岱，白发系春秋。世岂死生了，人怀禹益忧。登山悲抱木，沧海叹横流。
罔极篇十四章 其八	[当代] 林恭祖	嗟乎予弗子，羁角泣呱呱。壮岁飞流影，乡心绕玉壶。未听慈母语，长作浪人徒。回首悲何恃，天涯阮籍途。
罔极篇十四章 其七	[当代] 林恭祖	移乾曾就湿，舐犊竟难忘。生我虽凡骨，教儿以义方。饥餐慈母泪，饱读孝经章。往事皆成忆，徒增风木伤。
罔极篇十四章 其六	[当代] 林恭祖	倚闾常望月，总觉一轮孤。去雁不回顾，流星未可摹。四山馀暮色，千里岂殊途。欲梦无飞翼，谁从子母凫。
罔极篇十四章 其四	[当代] 林恭祖	发肤不可毁，刻骨记慈恩。年歉家无米，岁寒雪积门。劳筋探地脉，洒泪入匏尊。口泽今犹在，贻谋为子孙。
罔极篇十四章 其五	[当代] 林恭祖	孟宗曾哭竹，我只哭蓬蒿。萤夜蛙鸣鼓，霜晨蟹抱螯。衣存慈母线，海断冠山鳌。为刻丁兰木，伤心泪溅刀。
罔极篇十四章 其三	[当代] 林恭祖	石破天惊坠，梁倾觉地偏。心孤惟长棘，泪尽不成篇。骤雨沽山夜，飘风海岳年。双眸难见睫，万古一浮烟。
罔极篇十四章 其一	[当代] 林恭祖	只因负笈去，乡路白云深。泪自长天落，星从苦海沉。卅年游子梦，万里蓼莪心。难忘皋鱼痛，瀛洲有泣音。
罔极篇十四章 其二	[当代] 林恭祖	天河生骇浪，人世几风波。衰鬓因霜染，羁心和墨磨。丸熊曾助读，投杼忆悲歌。瓶罄馀蛛网，哀哀涕泗多。
壬戌重九 四章 其四	[当代] 林恭祖	茱萸滋汉露，鸡犬爱新丰。座上无桓景，天涯有放翁。歌声沧海浪，云影鲤鱼风。试举龙须笔，题诗斗柄东。
壬戌重九 四章 其三	[当代] 林恭祖	白云迷古渡，黄鸟话绵蛮。千里风波外，卅年弦诵间。鱼沉惊海若，帽落怨东山。惟有南飞雁，劳劳度百关。
壬戌重九 四章 其二	[当代] 林恭祖	揽胜纷吾目，名山不厌重。长风呼远凤，巨浪起潜龙。逢甲诗犹在，延平世所宗。浮云休蔽日，海上有奇峰。
壬戌重九 四章 其一	[当代] 林恭祖	重九重佳节，好怀几度开。云从海底起，人自日边来。万壑鸣鸠杖，千山醉菊杯。乔松真不老，元是栋梁材。
咏兰	[当代] 林恭祖	花开春有梦，山谷自留芳。但愿霞为佩，无须玉作裳。风来常起舞，月落即潜藏。青鸟休相访，瑶台各一乡。
无题六首 其五	[当代] 林昭	花谢花开岁屡更，是周是蝶不分明。此身行作沟中瘠，犹对西风吊落英。
无题六首 其六	[当代] 林昭	欲赋莼羹笔未娴，软红尘里且偷闲。玉鱼金盏时时击，猿鹤何犹恋故山。
无题六首 其四	[当代] 林昭	涕泪横流礼法章，缘何交臂失三车。世尊悲愿周沙界，其奈梗顽不忆家。
无题六首 其二	[当代] 林昭	相对牛衣涕泪真，百年瞬息志难伸。只今唯有心头血，洒向重泉闪碧燐。
无题六首 其三	[当代] 林昭	盲人瞎马夜深池，一哭同声任所之。未必阳乌终匿影，楚天云雨到今疑。
无题六首 其一	[当代] 林昭	埋骨何须定北邙，铭幽宁教笔低昂。平生磊落巍奇气，化作清风意更长。
秋声辞五首 其五	[当代] 林昭	浩歌慷慨夺江津，最是知音第五伦。翰墨请缨彰素志，榛苓补石证前因。凌霜劲节千钧义，挥刃英谋一念仁。莫笑猖狂乔作态，秋风秋雨愁煞人。
秋声辞五首 其四	[当代] 林昭	忧乐苍生夙愿真，壮怀激烈照天陈。吞毡谁复思侯汉，蹈海我终不帝秦。赤水赤原病体国，秋风秋雨愁煞人。此身定化干城剑，贯日横空泣鬼神。
秋声辞五首 其三	[当代] 林昭	哀江南赋墨溶尘，抱恨楚囚志未伸。霾露霾霜瘦生菊，秋风秋雨愁煞人。宁随兆庶盟朝日，岂戴独夫蹑佞臣。唱彻招魂金铁寂，肝肠百沸湿罗巾。
秋声辞五首 其二	[当代] 林昭	劫里芳华不成春，秋风秋雨愁煞人。青衫泪浥朱颜悴，碧血花催白发新。决死精卫战浩荡，伤心子规哭沉沦。齐家报国犹虚说，愧负望殷父老亲。
赠张元勋诗三首 其二（1960年秋）	[当代] 林昭	楚头吴尾劳相关，顾影低徊敛鬓鬟。困顿波涛佳岁月，凋零风雨旧容颜。堪憎勿怪人争避，太冷应疑我最顽。粉黛滔滔皆假面，笑君犹自问庐山。
秋声辞五首 其一	[当代] 林昭	秋风秋雨愁煞人，凭对遥天吊荆榛。狐鼠纵横山岳老，脂膏滴沥稻粱贫。为悲寂寞求同气，敢避艰难惜一身。夜夜肠回寒蛩泣，丹心未忍逐青磷。
无题九章 其九	[当代] 林昭	东海沧波万顷愁，孤飞冤鸟恨悠悠。悲亲位具难安魄，愧我躯存未断头。桑梓兴荣便足愿，邦家丰乐更何求。微明不待宸聪虑，一腔热血烛天流。
无题九章 其八	[当代] 林昭	李洪三世悼终军，历劫归来日未曛。伐骨亲仁先复礼，洗心偃武以修文。众生堪念当离历，昊帝垂怜犹待君。宝筏迷津迅受渡，好成正果上青云。
无题九章 其五	[当代] 林昭	多情每笑钟离春，忧世何因自献身。巾帼从无儿女想，冕旒合与国邦亲。茹冰苦志应穿石，守玉清操岂染尘。幸惜令名全圣德，贞娥匪比息夫人。
无题九章 其六	[当代] 林昭	永夜沉吟彻骨寒，瑶琴寂寞对谁弹。心存得失崇朝计，情怯是非来日难。怨毒遍栽根颇固，虎狼近伺意何闲。英雄暮岁要深省，正视前途十八滩。
无题九章 其七	[当代] 林昭	虚名实祸误苍生，底事猖狂好说兵。罪己布公称大勇，归仁谢谤见真明。舆情士气须张护，世运民潮莫玩轻。天道无亲常与善，休将耕种问收成。
无题九章 其一	[当代] 林昭	双龙鏖战血玄黄，冤恨黎元付大江。蹈海鲁连今仍昔，横刀曹操慨当慷。只应社稷公氓庶，哪许山河私帝王。惭汗神州赤子泪，枉言正道是沧桑。
无题九章 其二	[当代] 林昭	鼎镬罗前安足论，此身未惜叩天阍。桑麻掩绝中原黑，邦国凋残大野昏。遗老长吟怀彼黍，逐臣痛哭赋招魂。治平从约何相负，请化阳春照覆盆。
无题九章 其三	[当代] 林昭	惊飙为我自天来，一曲清笳动地哀。黑菊素心侵夜吐，寒梅铁骨凛霜开。补成完宇苏民困，挽得狂澜免劫灰。万木森然匪佳兆，九州生气恃风雷。
比邻四友幼稚园洪水刚消即行开学喜而有作（四首选一）	[当代] 林修竹	爹娘望子早成龙，娇小幼娃送此中。一受熏陶融大化，兰芽芝草蔼春风。
仲秋前一日奉到四友幼稚园诸先生和章秋节无俚得律诗二首即以代答 其二	[当代] 林修竹	新诗六首写簪花，深佩通才女作家。轻展瑶章惊彩笔，好将明月比清华。中西兼优方为贵，艰苦耐劳志足夸。怪底园中光灿烂，文星今日蔚云霞。
仲秋前一日奉到四友幼稚园诸先生和章秋节无俚得律诗二首即以代答 其一	[当代] 林修竹	万里清光冷画楼，不堪回首故山丘。当年大庠归何处，此日高材感旧游。咏絮才华凌谢女，簪花楷笔越时流。随缘已老吟情减，愧对琼章说唱酬。
访邹堂衡斋二首 其二	[当代] 林英男	林中新茗酽，鸡犬放荒丘。醉后吟多涩，峰前江自流。湖光喧掠鸟，壑霭失藏舟。为问岩间蛤，冬眠何日休？
访邹堂衡斋二首 其一	[当代] 林英男	路尽江天阔，风烟乱草墀。怆然临故地，寥寂认前陂。听蟹蕴涂日，观岩衔月时。鸥盟求一醉，北斗作南箕。
登韩山谒文公祠	[当代] 林英男	桥东遗笔架，曦影半江分。折槛忧民瘼，吟章屈鳄群。蓝关千载雪，揭岭一年勋。墀绕红棉杪，祠堂弥郁氛。
应邀赴韩师会议听论国是赠东主乔中兄	[当代] 林英男	北国经三白，韩江漾碧醪。鹑衣非范叔，画舫定朱陶。别梦来因雨，重逢愧赠袍。浮身宜拍酒，左右祗持螯。
立冬康乐园怀谢客相传康乐村为其投荒徙所兹苟从之 其五	[当代] 林英男	阆阆寥廓晚，倦鸟避浇风。残笛来天外，酲身沈陆中。氤氤橐鼓籥，晏晏羽移宫。朝暮凭谁问，吾曹狙与公？
立冬康乐园怀谢客相传康乐村为其投荒徙所兹苟从之 其四	[当代] 林英男	哀哉衰叔世，儒犬比奴僮。君子为猿鹤，黎元尽蚁虫。南山谁种豆，鴂舌鸟囚笼。后死无康乐，猖狂孰与同？
立冬康乐园怀谢客相传康乐村为其投荒徙所兹苟从之 其三	[当代] 林英男	噫吁嚱谢客，高蹈迹难踪。旷远山俦水，希微论辩宗。诗骚融佛老，吟啸泣鱼龙。罨画流天地，风人岩上松。
立冬康乐园怀谢客相传康乐村为其投荒徙所兹苟从之 其二	[当代] 林英男	星霜千八转，日月运逡躔。一斗横华土，孤风出水莲。时来鸡亦鹤，骨病犬难仙。天下非刘马，陶诗漫纪年。
呈沚斋先生谢教	[当代] 林英男	蓬去随风日，归来画虎心。悭缘无四皓，辄尔动高吟。水瑟波犹荡，圯桥月未沈。孤桐焚爨下，嚗嚗岂徽音。
立冬康乐园怀谢客相传康乐村为其投荒徙所兹苟从之 其一	[当代] 林英男	枕藉康园卉，千年客梦长。焱方无酽雪，冰翰独飞霜。地极孤桑照，天陲海气荒。元嘉雄魄在，趋谒莫跄踉。
枯蝉	[当代] 林英男	平沙腾宿雁，大野晓星寒。曾叫零丁月，又过惶恐滩。孤根萌绝地，业语聒枯蝉。阅世春秋隔，声悲露更漙。
煮茶二首答二八居士 其二	[当代] 林英男	银瓶泉半醉，红炭紫壶滔。鱼眼存胸臆，松声伴海涛。枯肠三荡涤，铁骨五翻淘。七碗生风后，方能读楚骚。
煮茶二首答二八居士 其一	[当代] 林英男	源来天地气，日月桶中挑。静水澄脂碧，流滢珠玉潮。空潭沈刹影，渚菊远尘嚣。瓢小春归瓮，瓶深夜浪飘。
月夜中大园西湖边漫步偶得	[当代] 林英男	湖鉴沉天璧，月灯挂柳条。兰亭杉渚拥，玉带影波雕。桂馥溶蟾色，花轻吐石尧。奈何临死水，心事付江潮。
长城	[当代] 林英男	游龙东海出，西去势虚冲。鞭石连霄汉，燃烽啸鬼雄。千峰蟠气贯，万里血枫红。横亘苍穹下，浮云正断虹。
重九	[当代] 林英男	商飙何所恨，持剑到天涯。世事蒙宣纸，市曹喧墨鸦。头从今日白，雨比去年斜。园菊离披后，风前笑篆蜗。
离离	[当代] 林英男	离离千仞碣，策策转蓬风。兰菊时皆误，箕裘梦已空。云中青玉案，灯下白头翁。霜露泠泠夜，啾啾泣月虫。
晨游康乐园欲雨	[当代] 林英男	曦光醒老树，古月尚依人。波诡鲲鳞捲，风摧鼍气泯。楚弓遗梦野，秦鹿走今晨。宵昧周公戏，空留蜃海尘。
晨寤思虑潮语雅吟文读字注音事	[当代] 林英男	一宿听萧雨，开轩新霁收。霜欺初瘦竹，病忌侧寒秋。问韵耽濡首，垂帷勘刻舟。故园谁拥鼻，求野采蛮讴。
覆瓿	[当代] 林英男	覆瓿千行卷，一杯身后名。壶中空捣药，胯下厌言兵。日暮长庚继，星沈短烛明。起看天抑塞，四顾陷秋声。
步和《春节怀大陆》	[当代] 林希柱	茫茫云树映馀晖，鱼雁杳然音讯微。老友难忘人离去，故园久盼燕来归。早年共赏两潭月，来日同登九鲤矶。握手言归细辨认，乡音未改二毛稀。
新春和东遨韵	[当代] 周燕婷	春来那复计馀寒，自守心窗梦易安。檐角有声清嘀哒，蕉屏无影绿回环。流经曲折终归海，云喜悠闲不避山。读罢新词无个事，浇泥静待燕儿还。
华容古道	[当代] 周燕婷	千秋流水逝，未改绿阴长。世路平兼仄，人生热亦凉。呼风林下鸟，坠露叶边香。嗟此清幽地，曾经是战场。
陈村兰花会所访刚毅兄	[当代] 周燕婷	喜得兰花约，相携访古村。好风随我至，静室有诗存。廿载人无恙，孤光月到门。别来多少事，一一茗边论。
小年夜迎春雅集有作	[当代] 周燕婷	江山晴入画，碧水映朱轮。国冀长安策，人怜发小亲。鸣鞭催快马，把酒忆前尘。收拾闲情绪，开帘待好春。
暮春华容道瞻古银杏用词韵	[当代] 周燕婷	相携余荫下，追思二千年。浩荡春犹在，阴晴月自圆。试凭中国梦，来证古人言。驿路斜阳外，清风满汉川。
奉和仰斋老兼怀在之	[当代] 周燕婷	天地何宽阔，依稀见凤毛。才情堪咏絮，歌赋擅裁刀。一夕繁霜重，平湖白浪高。前程千万里，不惧朔风号。
初游青海湖其地昔有野马名“青海骢”今已绝迹	[当代] 周燕婷	独携千里梦，来觅好湖光。柳絮尚余白，菜花犹未黄。雨丝吟作串，凫影叠成双。一自青骢隐，山川剩牧羊。
过香积寺	[当代] 周燕婷	清风徐到寺，香雾散方圆。鸟啄青松侧，云过白塔前。暂离尘世界，来证佛因缘。默立重阴久，林花坐满肩。
秋日清远飞来寺	[当代] 周燕婷	莫道禅窗寂，西峰是比邻。秋花三径老，眉月一痕新。石转溪声远，霜清树色匀。空山来复去，何处不宜人？
秋游荔波水上森林得句	[当代] 周燕婷	欲探龙宫秘，秋风结伴行。树从波上出，凉向袖边生。远壑笼烟紫，高崖落照明。诗成谁与和？啼鸟两三声。
秋日随先生大围山小住步明汉君韵	[当代] 周燕婷	寓居青嶂下，疏雨助清眠。绿径摇金菊，苍崖响玉泉。四围松静立，午夜月高悬。暂作忘机客，偕来享自然。
丁亥冬至游九寨沟童话世界	[当代] 周燕婷	深林藏小海，漱石见斑斓。草结冰花俏，光生雪岭寒。何人探月窟？有瀑泻云端。恍惚时空转，童年梦未删。
暮春阳台小坐与为儿品茗论世	[当代] 周燕婷	漫品林泉乐，当窗树色新。清时真有味，入世岂无尘？偶得天风顾，常思鱼水亲。春光般若好，终属少年人。
庐山如琴湖花径	[当代] 周燕婷	七月风犹腻，好花开未休。琴音时断续，峰影自沉浮。会得新秋意，来寻古径幽。空林雨初过，树杪白云流。
岁暮和友人韵寄怀智妙居士	[当代] 周燕婷	梅花犹待发，天气几番更。逐暖云无迹，添寒月有情。何缘师我佛，真个悟人生？雪意窗前近，诗愁感莫名。
重访天涯	[当代] 周燕婷	碧空新雨过，鸥影逐帆飞。海日徐徐起，椰风淡淡吹。去来潮有信，今古梦同痴。此梦谁先觉？天涯系所思。
八零届同学乙酉五羊重聚	[当代] 周燕婷	未悉流光逝，风霜鬓角侵。云天随雁阔，烟树隔江深。渐少春边梦，空余壁上琴。黄花一壶酒，追忆少年心。
秋夜赏月和东遨旅途新作	[当代] 周燕婷	一轮秋净月，无语自成诗。对影怜人早，叨光叹我迟。水滨云湿袂，花畔露盈卮。莫更愁圆缺，清辉定可期。
次严霜《癌》韵	[当代] 周锡䪖	刘郎笔有连城价，休掷苍崖赋大哀。酒苑歌喧文苑寂，待君排闼送春来。
暮归	[当代] 周燕婷	日暮寻归径，峰高不见云。几程山共水，一路月随人。花影风前淡，溪声雨后新。偶经梧叶下，清露坠纷纷。
无题	[当代] 周燕婷	谁会登临意，天涯独倚楼。霜寒花未发，林暗鸟奚投。大漠三更月，长风一叶秋。江湖波渺渺，何处适行舟？
题画三首 其三 芍药蜂蝶图	[当代] 周笃文	廿四番风去已空，独留婪尾殿芳丛。蹁跹犹有痴情蝶，飞去飞来残蕊中。
题画三首 其一 四君子图	[当代] 周笃文	疏梅瘦竹间幽兰，一种清标秀可餐。难得东篱霜信菊，也舒金蕊伴春寒。
题画三首 其二 牡丹芳草图	[当代] 周笃文	姹紫嫣红满上林，落花飞絮渐春深。茜裙恰似青青草，地北天南总系心。
大觉寺纪游诗 辽碑	[当代] 周笃文	一体尘埃等古今，空余碑塔纪前金。湘皋应有茅椽在，出岫闲云是此心。
大觉寺纪游诗 玉兰	[当代] 周笃文	高华不共杏争妍，谪下瑶台劫几千？冰影肯教尘俗染，花开犹近碧山巅。
大觉寺纪游诗 花径和碧丈（张伯驹字丛碧）三首 其三	[当代] 周笃文	依样春光扑面来，闹红花影压重苔。无家我似朱长史，且向山村醉一回。
大觉寺纪游诗 花径和碧丈（张伯驹字丛碧）三首 其一	[当代] 周笃文	娱忧却向碧山行，花柳缤纷总动情。百厄吟身三绝笔，文光长伴寿星明。
大觉寺纪游诗 花径和碧丈（张伯驹字丛碧）三首 其二	[当代] 周笃文	远望灵山古道斜，杏花十里尽蒸霞。天风吹送狮峰顶，何处红尘是个家。
有忆	[当代] 周笃文	昆山顶上通灵玉，碧海波中照乘珠。无论辉光与高洁，比群俱是不相如。
长沙至衡山道中	[当代] 周笃文	朝发星沙暮祝融，连绵七十二高峰。晨来待上千山顶，极目苍茫咏八风。
生日有感二首 其一	[当代] 周笃文	锦瑟华年去似流，琅玕袖里又谁投？空将报国书生泪，掷与天风一恸收。
生日有感二首 其二	[当代] 周笃文	腐鼠今真贡上厨，呶呶猜意向鹓雏。振衣未下千崖顶，肯顾戋戋小丈夫。
大通江泅渡	[当代] 周笃文	击水扬波兴自豪，任它雨急与天高。阿郎家在江南岸，惯弄钱塘百尺潮。
中秋京郊步月	[当代] 周笃文	联袂前行不计程，穿林越坎更风情。光明一片当头起，好策骅骝取远征。
读报有感	[当代] 周笃文	昔日群言夸典雅，而今吾欲溺儒冠。科头跣足畲田去，可染灵台一寸丹？
桂林仰止堂怀瞿式耜	[当代] 周文在	生死虞山望，忠勤举国闻。可堪文革劫，毁及故乡坟。危局支撑倚，杀身追念殷。至今岭表士，慷慨有遗芬。
木兰花 黔庐索题汉赵飞燕长毋相忘玉印	[当代] 邵祖平	毋相忘字芬芳甚。天子儿夫情早定。不因女弟妒同车，翻为宜男愁满镜。伶玄外传难收印。天遣黔庐成后劲。空随汉月出宫门，泪似铜仙流不尽。
蕲春三江度假区漫兴	[当代] 邵林	山幽云气清，夜静松露响。微风拂我襟，翛飒致精爽。拾级登西岩，蟾魄忽东上。万物承辉光，一一谢尘坱。何人坐谈诗，謦欬散林莽。对此泬寥境，悠悠动远想。
自乌鲁木齐之扬州机上口号	[当代] 邵林	云中俯首四茫茫，万里吟程出大荒。携得天山一轮月，来同淮左较清光。
题兴城大青山	[当代] 邵林	峦壑犹存太古青，盘盘奇骨叠峥嵘。不辞更向高寒立，要看月轮沧海生。
遣怀三首 其二	[当代] 邵林	逃禅无计感无端，影事憧憧隔画栏。百虑当山孤梦险，万花如海一灯寒。诗耽奇思翻成病，墨本劫灰徒染翰。饮月入怀惟自照，亡何消此夜迷漫。
遣怀三首 其三	[当代] 邵林	乍解馀酲梦未深，空斋独拥夜沉沉。香销篆缕迷无字，月吐波珠淡有心。到眼卿云终不雨，隔江琪树忽成林。此中微意应难识，且向寥天试一吟。
燕	[当代] 邵林	东风渐染故山青，何处差池斗影轻。掠水乍疑天镜破，窥帘真觉眼波明。呢喃梁上应无梦，零落人间别有情。拚得此身长作客，飞飞终不负春盟。
秋日漫兴	[当代] 邵林	蓟门霜重雁声回，跸路尘空野色哀。代有雄商争利涉，时无大士擘宏裁。巡天日月双丸走，匝地风烟万马来。顾我久疏身外事，为谁翻覆掌中杯。
遣怀三首 其一	[当代] 邵林	荡愁千里楚江风，吹在红船玉笛中。万点梅飘春索莫，九重云锁月璁珑。天应有恨凭谁问，诗到无题仗酒工。奈此孤宵不成醉，蒹葭烟水共迷濛。
送昌臻上人归莲界	[当代] 邱登成	引领慈航一盏灯，劫波渡尽遽无凭。许身报国弥陀界，携卷投林月下僧。明德岂唯飞锡杖，安禅端可破冰棱。元知黎庶期晴晓，此去长天繫玉绳。
春游武功山用小石源主人韵	[当代] 邵林	偕得烟霞侣，缘阶入缥霄。折花春在手，观瀑玉垂腰。路尽鹏天阔，峰孤鹤梦迢。留诗金顶上，高咏下山椒。
南越文王墓	[当代] 邱登成	先朝帝力竟难凭，和辑空教百越兴。再度藩臣归汉室，何时玉玺葬山陵。墓藏佩组魂无副，枕倚钟鸣梦不能。伫看象冈坡下土，沧桑唯与暮烟凝。
宿苍山饭店	[当代] 邱登成	劫馀身尚寓尘寰，辗转飞临过下关。拓土武功元是幻，绥边文治已难攀。请君莫问西川事，为我细陈南诏蛮。缄口非因伤病酒，举杯不忍话家山。
次韵答疏影弟	[当代] 邱登成	云意高飞壮大寰，赏春祇在澹然间。群峰翠拥重楼矗，古洞幽寻野趣闲。道问浅时愁不解，愁销深处道难攀。求签应卜袁安舍，他日山中好闭关。
暮春雁湖独步	[当代] 邱登成	雨馀缓步入郊园，花气袭人春色繁。掠水鹭鸶争上下，临风蛱蝶已飞翻。层霾应叹经年在，好梦何曾一夕温。玉垒浮云都不见，倚阑徒自沐晴暄。
寿启宇师七十	[当代] 邱登成	行止何从问楚狂，人间兆变懒思量。挥毫自挟风雷气，避地已逃名利场。磊落襟怀绝流俗，优游步履叩洪荒。无穷史话探幽眇，卜宅安然近草堂。
四川省诗学会成立致贺	[当代] 邱登成	骚坛重又树吟旌，正气歌声动锦城。离德奸顽虽未死，如磐风雨再难横。云烘金顶霞光灿，月映草堂溪色清。苟有人间不平事，澄潭定作不平鸣。
感春	[当代] 邱登成	于嗟竟何事，奈此可怜春。燕是归来客，天犹病后身。霾多长碍眼，花乱不宜人。仍听蜂衙闹，无关五柳贫。
丁酉新正访疏影渝州并与喜英先生饮于楼船次无欲斋元玉	[当代] 邱登成	筵开画船上，恰过月初三。杯酒催诗兴，江风助茗谈。水流山未醒，情转意微酣。灯火昨宵处，依稀见碧岚。
伏日听蝉	[当代] 邱登成	日曝柔柯久，蝉声转益悲。逢时气未吐，引汲泪空垂。尘梦翻成累，云心何所之。不堪遗蜕侧，惆怅对游丝。
初到名古屋	[当代] 邱登成	雨落中京夜，我来何所闻。听声惊鸟语，辨字半华文。德沐唐风久，俗从车轨分。纵然行左道，鸥鹭自同群。
甲午中秋玩月	[当代] 邱登成	团圞今夜好，万户月当楼。静影虚云气，清辉满玉瓯。酌时花似客，醉后室如舟。不觉凉风起，天分一半秋。
重访汉旺地震遗址	[当代] 邱登成	危楼残破处，来吊汉家灵。暖日初分白，垂杨已再青。钟凝向驰道，草蔓入空庭。怨曲不须抚，高天正杳冥。
王安国先生雅贶墨宝赋此申谢	[当代] 邱登成	立命安身际，涵虚养性真。心唯契于古，书乃若其人。走笔穷渊浩，披襟话隐沦。闲来还置酒，坐看锦江春。
过二郎山	[当代] 邱登成	崚嶒此山骨，鸟道若龙蟠。残雪不须扫，苍松自耐寒。苔深含古翠，壁立咽飞湍。茶马攀缘处，绝知行路难。
久不得疏影消息赋此寄问	[当代] 邱登成	云鸿飘渺际，春绿控三巴。独爱江心月，长披岭上霞。娑婆非世界，湖海即生涯。莫道成孤往，归来扫落花。
楼顶桂花盛开茕立孤赏诗以纪	[当代] 邱登成	根植高楼上，丹黄一树开。幽芳入轩户，素魄出瑶台。秋老无人说，云深不自猜。忽然枝叶动，知有好风来。
冬夜园中独步	[当代] 邱登成	丛脞闷怀久，寒宵困愈严。疏光射松竹，凉露上衣衫。叶落非关病，愁深岂易芟。閒来步幽寂，聊以避嚣谗。
丁酉初夏	[当代] 邱登成	云景开初夏，风吹柳线长。嫩荷新映水，乳燕已巢梁。摇思销丛脞，无弦叩锦芳。物情俱不适，安得理疏狂。
丙申孟冬感怀	[当代] 邱登成	霜风摧木叶，天地转萧寥。霾自身边起，梦从秋后凋。有心浇块垒，无语对刍荛。沧海横流际，珠沉泪暗销。
甲申生辰	[当代] 谷海鹰	一年閒梦坠南柯，弦月催妆损黛螺。笔底花痕衔墨淡，鬓边秋气浸霜多。灵台错结相思子，幻海争翻不息波。断续蝉声吟逝水，钗盟鹤约两蹉跎。
无题	[当代] 谷海鹰	一枕秋阳午梦长，幽思叠叠损柔肠。风拈绮句追庄蝶，柳绊游禽返故梁。碧水怜花簪落蕊，痴蛾殉燄爇心香。经年尘事催人老，病起吟窗嫩菊黄。
早春杂咏	[当代] 谷海鹰	寒烟薄日荡氤氲，檐雀啼风未忍闻。隔岁忧欢滋密蕾，移窗光影弄回文。难扶弱质频量药，怕触相思不看云。鸾镜香尘呵逝梦，朱颜暂使护殷勤。
夜读	[当代] 谷海鹰	百代风华一册收，閒来展卷纵神游。灯前读落秦楼月，茗畔吟空楚客愁。易主江山歌玉树，回春锦绣掩荒丘。乘除造化凭谁问，万叶窥窗乱点头。
夜值	[当代] 谷海鹰	深宵出诊过塘陂，弱柳披云自在垂。卧影丛花消酩酊，笼纱香雾护葳蕤。星沈水底耽清梦，露卷蕉心怯半规。静履空阶怜夜脆，薰风萦袖暗相随。
癸未暮春，京华玉渊潭看樱	[当代] 谷海鹰	领略京华别样姿，春阴不雨柳绵迟。偎湖笛逐东瀛雪，落径香迎皓首师。好梦如诗花畔缀，清谈似露酒边滋。红颜一句无心语，却惹词人暗泪垂。
无题	[当代] 谷海鹰	淡月怜妆浣素衣，寒门绮户共清辉。三生幻梦恩和怨，百代文章是与非。药裹吟笺消翠鬓，炉香贝叶诵春帏。庄生一曲花阴转，睡蝶惊迷带露飞。
静夜有怀	[当代] 谷海鹰	轻尘锁梦涩丝桐，半褪腮边妩媚红。花影纹身书缱绻，窗纱织月碎玲珑。情归冷韵添吟趣，笔撼残心系转蓬。两处分消魂一缕，更深最怕听鸣虫。
无题	[当代] 谷海鹰	怕向前尘忆逝波，当年月染醉颜酡。携分片语三生愿，梦落残灰数载疴。药债争延诗债苦，花痕反纵泪痕多。无端锦瑟留遗恨，错谱相思一曲歌。
丁亥冬至	[当代] 谷海鹰	密掩今宵月，云心为底痴。空桑三宿恋，香梦一朝辞。娲老天难补，弦残韵可期。莫如循旧迹，阆苑护华芝。
家	[当代] 谷海鹰	閒为乐土乱为荆，诵罢弥陀又演兵。敌我频更无胜败，悲欢不定有阴晴。油盐酱醋施禅味，锅碗瓢盆结阵营。小室三人成鼎立，惺忪日月忆前盟。
雪	[当代] 谷海鹰	点罢罗浮靥，遥闻郢客歌。光潜心鉴月，香冷梦凝柯。一色齐三界，千身證六和。从风随意住，天地起沈疴。
丁亥初夏次韵赠力夫兄	[当代] 谷海鹰	日暖纵风馨，添妆柳眼青。今吾寻故我，有相蕴无形。别意閒中掬，知音曲外听。轻邀云一片，来绕短长亭。
赠淩寒	[当代] 谷海鹰	豆蔻香初绽，娇痴未解愁。唇轻嘘竹梦，指巧擪龙湫。但恼江南雨，长为案侧囚。他朝丝茧破，化蝶自优游。
风	[当代] 谷海鹰	空中生妙有，无色亦无形。密迹徵群籁，高标访俊翎。骨清尘自落，幡动意长惺。草木甘臣拜，芸窗未忍扃。
云	[当代] 谷海鹰	因拘三岛月，来驾一天风。骀荡灵襟白，氤氲醉靥红。情深拚化雨，缘尽复成空。身世何须问，仙根自不同。
无题次晦窗先生韵	[当代] 谷海鹰	欲启灵台锁，冰弦意惘然。青禽来几度，槐穴是何年。梦蚀花间月，魂游笔底天。风酣春蕊落，古井漾微涟。
次韵和晦窗先生中和节后二日大雪	[当代] 谷海鹰	春容疏且淡，寒雾袅纷纷。冰泮风痕簸，云烘日色醺。柴关常谢客，雁背又逢君。灵鹊占花信，玄音隔柳闻。
榴花	[当代] 谷海鹰	魂萦安息国，未肯嫁东风。飐碎无言绿，妆妍触目红。情天焚日月，异域傲穷通。梦惹千星坠，归心夜夜同。
有和为汪先生作	[当代] 汪梦川	文字多情别样深，不堪高唱只低吟。劳生岂爱名无价，晚节谁知泪满襟。一世毁誉怜国士，千秋心力感精禽。沧桑何日看翻覆，莫使冤从海底沉。
五日有怀吾师	[当代] 汪梦川	遗编文字费追寻，谁识当年烈士心。欲向南山移铁案，看凭健笔写冤禽。鲁戈回日情何切，楚些招魂力敢任。东望茫茫横大海，孤灯想见照宵深。
末法二首 其二	[当代] 汪梦川	末法无缘问世尊，狐禅悟道岂空言。磨砖千劫成心镜，弹指三生入梦魂。业重苦难明夙慧，情多每欲溯前根。此身归处如来处，不在仙门在佛门。
末法二首 其一	[当代] 汪梦川	末法披猖感不禁，纷纷罗什学吞针。杜门未共千人往，面壁难防万念侵。弃道修魔归外教，执鞭谋粟负初心。却怜明月前身事，只向无常梦里寻。
忧来	[当代] 汪梦川	书斋坐困日雕虫，蓦地惊心孰与同。梦亦有魔醒更甚，生原多恨死非终。逃禅方笑情何切，慕道从知技已穷。最苦中人追上士，忧来宁不仰虚空。
谢赠《余菊庵书画集》赋呈	[当代] 李浩	海棠花馆报春来，艺苑奇英手自栽。隶籀渊源书味古，丹青蹊径匠心开。慕陶人淡真如菊，抱璞风高耻自媒。名重岭南仍野老，不因人热不矜才。
潮州八景诗 其八 北阁佛灯	[当代] 李凌云	临江削壁碧丛巅，古刹崔巍峻殿连。沏盏琉璃光一点，微尘世界照三千。悬崖坠响梵钟朗，飞阁凝辉皓魄鲜。疑是长星频闪烁，晶荧万里耀江天。
潮州八景诗 其二 韩祠橡木	[当代] 李凌云	八月潮州美政成，手栽橡木托山灵。苔碑细剔认勋绩，笔架高标重姓名。素月穿云江色霁，清风吹浪海潮生。昌黎此日还祠庙，赖有当年棠荫青。
潮州八景诗 其一 湘桥春涨	[当代] 李凌云	淼淼奔澜势莫当，建瓴倾泻望泱泱。汀洲雾重山颜隐，岸舳风高龙雀翔。梭链横江沉水底，铁牛昴首送云航。浮光姽婳宜春霁，闪烁楼台映晓阳。
冰城旅夜	[当代] 李映斌	云霄如海落花纷，风冷貂裘归意真。雪影摇天犹扑朔，霓虹乱目任逡巡。寒流何似客潮涌，驿路渐同乡土亲。久立长街灯火灿，浮华若幻帝城尘。
大雾日飞机离京	[当代] 李映斌	拨云追日脱羁牵，鹤背吟游意若仙。万象已教潮底没，孤身尤似海中悬。因从碧落八千里，转惜红尘三十年。回瞰高丘浑不见，帝城杳渺接桑田。
过松花江	[当代] 李映斌	北津遥接夜沉沉，船在中流月在襟。灯影浮城兼浪白，江风吹颊觉秋深。身闲欲近灵川气，梗泛偏惊孤客心。今夕还教随逝水，些微诗意不堪斟。
春山	[当代] 李映斌	漠漠馀寒滞客乡，酒阑独自陟高冈。群峰未染蛾眉浅，绝壁如悬铁面苍。眼底白云来次第，江南亲舍忆芬芳。杂花料已生烟树，只待人归薰故裳。
咏美猴王用掌柜德劭韵	[当代] 李映斌	顽石通灵异，鬼神俱可邻。偏遭紧箍咒，苦作取经人。功德终无趣，山林容一身。此间何所好，花果舌尖新。
明月书院聆仰翁熊社讲诗	[当代] 李映斌	小院藏幽径，花光值暮春。还将尘外语，来共社中人。诗国千秋梦，甘霖一处身。书窗皆学子，童稚卜为邻。
峨眉山下三江别宅晨起	[当代] 李映斌	客屐秋边雨，经宵过锦城。未消车马困，来听鸟虫鸣。湿地酣蕉鹿，烟岚衬萼英。逡巡幽寂里，不复叹劳生。
步孤飞云馆壬辰岁杪住院值生辰原玉感寄	[当代] 李映斌	九万抟空罢，今朝宜暂停。云中收倦羽，尘外寄劳形。许我经年碌，同君一刻宁。稍欣春已近，天地自然青。
一得兄五十嘉辰敬贺	[当代] 李映斌	十载交亲过，吾侪道不卑。吟怀山水共，游屐鹭鸥知。太息斜川境，终违后晋时。绝怜春正好，天意馈新诗。
一得兄偕乡贤柏窗钓客观澜来信阳席间分韵君自故乡来得来字	[当代] 李映斌	寥落中州地，新诗谁共裁。秋深寒雨过，叶落故人来。山水宜相对，阴晴不用猜。应知欢聚短，珍重掌中杯。
海楼来京与居庸诸友同聚	[当代] 李映斌	莫叹江山隔，同侪自可期。浮云共闲淡，香茗泛兰芝。尘外新醅递，座中青眼垂。今朝佳客至，不必劝瑶卮。
蜀口古村	[当代] 李映斌	平畴花木乱，一水抱云村。山户树能荫，盘飧酒正温。应知文藻盛，莫讶古风存。遥想读书夜，星灯淡月痕。
麻州古樟林	[当代] 李映斌	仙乡何处是，今此画中行。雨过春林净，草殷泥屐轻。尘音渐清绝，古木尽高横。鸟语啁啾里，宿酲迟未醒。
丰丰城年会仰老邀诸贤茗坐并赋瑶章遥慕高风感此步韵奉和	[当代] 李映斌	剑邑千程远，高情慰独樽。聊能对山水，暂此隔屏蕃。春自杯间溢，诗从物外敦。吟风起天籁，远岫递流痕。
庚寅年会未赴与梅岗隔屏夜坐	[当代] 李映斌	残雪边城夕，春杯赣水云。清泠顾疏影，迢递约梅君。尘海应难涉，琴声尚可闻。但凭诗思溢，共此夜氤氲。
返乡期间一得兄夜邀茗坐并以诗见寄，步韵为谢	[当代] 李映斌	万里匆归日，春风欲暖时。近乡情更怯，促膝意难辞。谊厚何须酒，诗成每见痴。明朝江国别，料有绿如期。
卜邻	[当代] 李映斌	胜友不知处，幽栖梦懒寻。清光随独夜，驿路寄杯深。偶约炉边语，来催雪后吟。经年何所得，尚有伯牙琴。
己丑初雪	[当代] 李映斌	摇落浑不觉，孤窗招细聆。玲珑覆尘海，渺邈下云亭。更藉十分白，来添一盏青。深宵愁欲散，倚醉数零星。
午梦	[当代] 李映斌	暂忘浮生愿，来寻片刻宁。翻书容小憩，过耳渐空泠。炎日蔽高树，清风绕寂庭。婆娑窗外影，入梦亦青青。
有所思	[当代] 李映斌	残垣吹冷雨，萧瑟暮云垂。但乞九州力，能平万户悲。兴衰谁与解，生死莫能期。祈此深恩续，非唯大难时。
山行效贾阆仙四首 其四	[当代] 李达	避喧今日遂，敲磬此中闻。已作僧留发，长攀壁入云。蛇归苔穴影，鼠窜石松群。绝顶深观化，岚阴换夕曛。
山行效贾阆仙四首 其二	[当代] 李达	石泉晴雨变，山木浅深同。蚁上阴厓藓，虫悬病树风。行藏避客问，樵隐笑人穷。不得携妻息，应羞采药翁。
晚自芝峰下回望护国寺	[当代] 李达	归径迷何许？时逢老树根。霜林萤火出，露草候虫喧。半偈曾留意，残钟早闭门。香厨见烟起，回首只无言。
山行效贾阆仙四首 其一	[当代] 李达	众岫秋摇落，微阳石隐嶙。风吹偶惊客，树怪忽成人。迸溜冷难饮，荒涂迷易频。境清犹久坐，宜尔独伤神。
偕舍弟科入灵昆岛作	[当代] 李达	一柁灵昆岛，江村落日斜。柑荒鸥外树，苇荡鹭边花。万事争无力，三山去不赊。应须将小弟，乘兴泛星槎。
春日郊居	[当代] 李达	瓯浦山边宅，春光与日长。占巢檐雀斗，选蕊野蜂狂。昼寝无尘事，郊居有草堂。年来唯养拙，亦自愧钱囊。
冬至	[当代] 李达	至日殊萧索，寒增宿雨晴。楼居寡仙趣，气肃见山明。令节年虽长，穷途计不成。亲朋车马迹，时为致香粳。
又题	[当代] 李达	鹿城初入夏，避暑意如何？岛树江心出，山风洞口多。卜居须散地，藏拙但狂歌。自把吟筇稳，追凉绕涧阿。
雪山避暑	[当代] 李达	执热寻山径，林园退暑微。松阴客坐久，蝶翅鸟衔飞。莫觅澄泉石，兼无叠雪衣。天风落怀抱，此意解人稀。
宿浮溪	[当代] 李达	谷口鸣猿急，波前落日微。溪流土不见，石聚树仍稀。野饭留行客，山风净旅衣。田家投宿稳，犹及暮云归。
山亭晚晴	[当代] 李达	溪深浮水气，亭迥带馀晖。雨径残碑出，风池乱絮飞。观鱼野兴永，逐鹿世情非。槛外游春迹，留连独未归。
过白云寺	[当代] 李达	涧亭留客处，山殿带花疏。石瘦还生竹，潭清反见鱼。观身知梦幻，处世任乘除。何日离尘网？閒翻贝叶书。
登雪山	[当代] 李达	迢递桃源近，逶迤竹径开。溪根春水漱，野笋暖风催。暂协寻山趣，惭非遗世材。林间遇麋鹿，犹是漫惊猜。
护国寺后山园	[当代] 李达	新沐衣巾净，閒园夕照中。蚁封松树腹，蝉蜕桂花丛。息侣孤踪秘，无机万籁空。惟馀钟磬起，不隔法王宫。
别张氏园	[当代] 李达	仲蔚荒庭静，天寒暮雨闻。明涵水潭石，细逐竹林云。不了鸡虫事，空惭鸾鹤群。匆匆相见后，归路又斜曛。
七夕后一夜江畔散步作	[当代] 李达	高天开霁色，清气满园林。水静明灯直，云垂绿渚阴。衔杯乐吾道，乞巧见人心。昨夜楼前意，遥遥度绣针。
批斗会后 其二	[当代] 李汝伦	已料头颅上祭坛，归来长路渡波澜。稚儿略识亲心苦，扑到怀中送块甜。
汲水作	[当代] 李达	惯捷铜瓶手，寻源木石稠。径深先薄暮，树老独惊秋。不受缁尘染，何须盥栉幽？自惭牵俗累，汲水井栏头。
登五老峰	[当代] 李达	五老峰相逐，遥闻九派喧。天风晴送雨，海日昼多昏。梅福丹留灶，陶潜菊绕园。柴桑能卜筑，不羡问真源。
批斗会后 其一	[当代] 李汝伦	强弓天网正高张，满目牵黄复擎苍。猎物不肥还太少，空劳鞍马下围场。
遭围攻（一九六三年） 其二	[当代] 李汝伦	壑底风鞭岭上雷，三千仞岳乱云围。拔山魂去归何处，再唤虞兮剑一回。
遭围攻（一九六三年） 其一	[当代] 李汝伦	行间搜索句间寻，嗅罢欢呼异味闻。九族株连标点亦，满篇谁个不刁民。
交心（一九五九年） 其二	[当代] 李汝伦	智舍掏光缴债钱，涕流百斗泪三千。茫茫净土无心国，月锁深宫正好眠。
交心（一九五九年） 其一	[当代] 李汝伦	臣胸何事为君开，花样翻新老鹿台。噩梦变形思想犯，史篇遗笑惹人哀。
批斗会后 其三	[当代] 李汝伦	珠江桥下自由城，几度徜徉洗辱行。纵是澄波招手唤，摧心难断女儿声。
蚊 其一	[当代] 李汝伦	更深才下炼钢台，倦意千斤压倒栽。长喙尖尖叮梦上，耳光扇了自家腮。
蚊 其二	[当代] 李汝伦	纱厨多洞自由风，底事迟留肉肆中？大吼一声还我血，肚囊破处掌心红。
日寇投降 其一	[当代] 李汝伦	满天凉露压降旗，武运凋残日下西。会看大和魂葬处，豺鸣哭化暮鸦啼。
日寇投降 其三	[当代] 李汝伦	大豆高粱十四年，八千里地一愁颜。田园寥落从头理，流浪歌悲驾鹤还。
日寇投降 其二	[当代] 李汝伦	箪壶合泪万家情，日日围听故国声。月到街心传语遍，秋风已动武侯旌。
微尘（一九五八年）	[当代] 李汝伦	偷生忍辱丧斯文，妙手谁堪回个春。丹诏明颁驱谪客，青山恩准荡诗魂。劳形荆棘藤缠履，漏雨蘅茅夜闭门。有幸居然成大敌，可怜自顾一微尘。
覆家书（一九六〇年）	[当代] 李汝伦	秋抹红消生意殚，开封泪尽背人看。一行雁越千山苦，万里家归半寸难。语报平安糠代米，心知放达顶加冠。岭头残绿留馀热，壮也如人耐得寒。
转蓬	[当代] 李汝伦	躯干年年类转蓬，艰难病魄委雕虫。一竿湘竹摇阴影，五月榴花堕瓣红。心境暗随书卷展，酒肠合与阮囊空。开门望树怜伤叶，似软还狂打面风。
画林泉高寄图并赋 其二	[当代] 吴灏	名利于予总不关，小亭野色一开颜。凉天薄暮真堪赏，归鸟啁啾淡淡山。
画林泉高寄图并赋 其一	[当代] 吴灏	泉响野亭落涧柯，幽人无事几经过。秋气渐深红叶烂，漫拈鲁酒独吟哦。
题画水墨牡丹	[当代] 吴灏	瓦屋半间月半明，名花相伴坐三更。春风动我清吟兴，胜似瑶台月下迎。
自题墨花图	[当代] 吴灏	市斋清暇无杂事，古墨轻磨适吾意。野草閒花别有情，寂寞春风寻一醉。
题画墨竹	[当代] 吴灏	萧悦清竿已杳踪，文同沈碧也难逢。衔杯倾墨一挥扫，写出幽篁雨后浓。
壬寅立秋后一日拟青藤八大成荷花小鸟图	[当代] 吴灏	天池走笔纵横意，雪个淋漓用墨閒。痴弄二公琴演响，效颦为画墨斑斑。
洋百合题美美画	[当代] 吴灏	春来惟喜睡，睡起日迟迟。山园花正好，洋百合新移。
严子陵钓台	[当代] 吴灏	钓台何太高，夏热穿棉袍。鱼既不可钓，閒静赏波涛。
咏秋葵	[当代] 吴灏	宫黄明且洁，不作靓妆浓。清秋风日好，潇洒若春容。
汉上作 其二	[当代] 吴灏	迢遥江汉阔，渺渺岸沙平。不知双鬓薄，閒共白鸥盟。
汉上作 其一	[当代] 吴灏	洞庭新绿满，湘水春欲生。尘土客怀尽，芜城夜雨声。
题画绯桃	[当代] 吴灏	桃花红带雨，春色满庭中。可怜难下笔，禁得五更风。
春日 其二	[当代] 吴灏	春来惟喜睡，睡觉日迟迟。閒情乃自得，何必住山时。
春日 其一	[当代] 吴灏	春风暖老屋，瓦雀早喧晴。红杏燕支湿，新蓧一片青。
元日画牡丹	[当代] 吴灏	昨夜东风发，明朝是立春。侵晓露华净，燕支淡著匀。
甲辰首夏自题画荷	[当代] 吴灏	清露湿轻粉，朱房发嫩香。华池四月后，一片水风凉。
壬戌十月秋残小楼独坐夜色渐深戏弄小笔写大涤草堂图并成两绝 其一	[当代] 吴灏	秋残冬又至，霜月倚栏干。寂寞小楼夜，商飙入坐寒。
奉和敏之兄七律	[当代] 吴灏	人生悲喜自必然，岁已阑珊别昨天。我无怨恨寻楮墨，世味难堪幸息肩。四十孤衾长记梦，鸳鸯债了合参禅。惟多共剪西窗烛，舞榭歌筵作地仙。
己未春正与江南谢夫子胜会于羊石呈诗聊识阔别悲喜之情又二日复赠余诗	[当代] 吴灏	春暖花深地，重逢喜展眉。回怜纸蕉叶，长笑袜鹅溪。笔墨成孤往，路途任两歧。逝将头共白，此道素相期。
寒风细雨落三更侵晓桃红又放晴笔砚日来忙个甚清湘容我肆纵横	[当代] 吴灏	奇峰三十六，仙子结青鬟。日际云头树，人间天上山。九州人共仰，千载鹤来还。遥见樵苏者，披云度石关。
仁德兄步世广丈韵见寄原韵为谢	[当代] 吴金水	爆竹时喧枕，寒窗欲二更。林泉难入梦，鱼雁尚关情。市迩红尘沸，忧多白发生。伊谁慰寥落，抚信读君名。
晦窗以圣诞夜诗见示勉次原韵	[当代] 吴金水	节序如流水，悠悠老客心。半生明淡泊，万里倦浮沉。朝市笙歌夜，江湖鸥鹭林。故人有书至，敲韵和幽襟。
偶忆少陵不见诗乃次其韵有寄东遨	[当代] 吴金水	鹿马当年事，谁能赋此哀。从来桑海变，不碍水云才。冒雨临巴峡，飞花纵酒杯。偕游多少事，都向梦中来。
五律	[当代] 吴金水	流水去何急，闲愁不可量。莺花才几日，风雨已重阳。对菊思卿瘦，浮杯纵我狂。此情成永疾，日夜在膏肓。
晦窗丈以黄龙瀑醉翁操见寄赋此以呈	[当代] 吴金水	匡庐多胜概，尘外羡优游。逸兴悬飞瀑，高怀藐素秋。诗传流水韵，千里感清幽。欲揽徒延手，泠泠不可求。
过嵩山	[当代] 吴金水	客路千山过，嵩高信壮哉。浮云生涧底，归鸟度岩隈。影扫中州暗，峰裁碧落开。今宵还独宿，诗兴亦崔嵬。
有感	[当代] 吴金水	生是幽燕客，能无慷慨心。风云思际会，世事入沉吟。大海波澜动，长城岁月侵。扶桑东望处，冷日正萧森。
寄紫罗兰	[当代] 吴金水	雁阵何时起，危楼倚暮寒。欲书青玉案，遥寄紫罗兰。塞北云容淡，京西暑气残。今宵难入梦，风雨满长安。
西禅茶林闲坐	[当代] 吴金水	天意藏清景，春阴满画楼。茶分花气重，雨听竹声幽。诗句三杯得，岩林一望收。闲心恐难再，今日且优游。
梦中得月因诗废一句枕上再续成篇	[当代] 吴金水	枕上容予懒，春回昼渐长。雪庭融鸟迹，风户度花香。岁月因诗废，名心为酒荒。故人今久别，怕见问行藏。
兰亭序集诗	[当代] 吴金水	放游春至后，峻岭日初临。风静带兰气，亭虚抱竹阴。流觞随曲水，娱兴足幽林。骋目观长宇，欣然无古今。
薄山湖二首 其一	[当代] 吴金水	金波迎面冷，风过薄山秋。白苇汀洲远，红枫涧壑幽。鹭飞添画意，鱼跃应歌喉。沽酒知何处，松堤暂系舟。
忆旧	[当代] 吴金水	却忆东城会，轻雷过酒家。云垂千户雨，伞放一街花。芳意藏秋水，冰颐拄笋芽。春心自多变，转眼又飞霞。
野店	[当代] 吴金水	步出嵖岈路，桐阴认酒家。龙心拌荆芥，鸡蛋炒槐花。久醉还辞饮，清谈只进茶。檐前山影动，不觉日西斜。
张猛龙碑集诗	[当代] 吴金水	西山秋露冷，落照满孤峰。归鸟沉千壑，长风响万松。深岩黄叶积，幽谷白云从。爱此霜天净，优游兴正浓。
雨中口号	[当代] 吴金水	惊风才撼树，骤雨已倾瓢。电闪疑天裂，雷翻觉地摇。窗前云泼墨，街上水齐腰。块垒依然在，洪流不可浇。
题石澍画江上行舟图	[当代] 吴金水	潮涌江天阔，轻舟自在行。帆张如翼展，浪破若犁耕。山色供吟兴，鸥声伴水程。今宵何处泊，落日满江城。
米公祠	[当代] 吴金水	山林城市里，粉壁隔尘嚣。深院馀黄叶，虚廊覆绿蕉。高人虽鹤化，妙墨尚龙跳。遗迹摩挲遍，心驰千古遥。
徐州车上	[当代] 吴金水	大野车轮急，茫茫寄此身。川原织烟霭，灯火幻星辰。把酒销长夜，裁诗寄故人。离乡千里远，倍觉友情真。
翡翠谷	[当代] 吴金水	幽谷黄山下，苍松三五株。碧池流翡翠，白瀑溅珍珠。奇石青苔润，修篁绿荫敷。临风桥上望，如在辋川图。
车行东疆	[当代] 吴丈蜀	哈密清明过，天山伴我行。峰巅时见雪，车里却如蒸。零落看泥屋，稀疏望野蓬。茫茫经瀚海，卓绝念唐僧。
题毓珊长兄小像	[当代] 余菊庵	积雨夏犹寒，池塘入梦残。一灯思旧事，万里祝平安。向荷关怀切，其如再会难。悬将清健影，聊作对床观。
与衡女作别	[当代] 余菊庵	相聚无多日，江亭又别离。黯然挥手去，痴立送车驰。汝往长依母，吾游尚待时。沧波空帐望，咫尺即天涯。
支农	[当代] 余菊庵	破晓涉寒涧，开荒事远征。秋风争送爽，残月悄随行。谷应锄声杂，阳骄汗气蒸。兴农关国脉，从役足光荣。
岁暮与许敦谷画师李咏棠学长同登松岭	[当代] 余菊庵	联步上松岭，偃看碧朗空。水流斜照外，樵语乱山中。解渴携时果，重游话旧踪。风传村舍碓，有味岁将终。
洪水后参观惠阳潼湖公社	[当代] 余菊庵	公社群山里，民风太古中。从来忧地瘠，倏忽讶年丰。广泽浮鹅鸭，平原盛草蓬。自经洪劫后，益信党恩隆。
送别长女洁婵赴港	[当代] 余菊庵	知汝今晨别，中肠定九回。憨痴怜妹幼，颓聩念亲衰。冬尽寒仍在，星残雾未开。车尘瞬不见，惘惘独归来。
晓登武峰台	[当代] 余菊庵	晓上武峰顶，漫天雾未开。无风云意懒，多雨竹梢颓。寥落空存寺，登临尚有台。江山归一览，俯仰兴悠哉。
中秋阴雨竟夕意兴索然适蔡生星仪来访相与剥芋啜田螺而已	[当代] 余菊庵	恼煞黄昏雨，偏逢佳节多。人间空待月，天上欲翻河。寂寂一城暗，迢迢三漏过。助谈无别物，劝客啜田螺。
回乡舟行至港口	[当代] 余菊庵	梦转闻鸡唱，舟行知近乡。蕉分两岸绿，秆积半村黄。盗靖睡容足，风和浪不扬。归家心共切，鹄立倚行装。
奉题郑岸父先生手册	[当代] 余菊庵	少日已殊众，期期不帝秦。苍生堕醉梦，大陆痛沉沦。空拟潜夫论，宁辞原宪贫。飘然栖域表，白首意犹新。
除夕	[当代] 余菊庵	今夕又除夕，孤怀寄一诗。庶黎轻度节，词客本哀时。季世嗟年促，春城觉晓迟。和平方切望，来岁劫应移。
赠楚功	[当代] 余菊庵	东郭一癯叟，超然天爵尊。春声深巷静，风度曲江存。举步何轻健，裁诗尽雅温。少年回首处，裘马入京门。
访王枫斋学长因忆往事题赠	[当代] 余菊庵	客舍对床眠，羊城梅雨天。一灯两臒影，四壁半残篇。论艺多同见，研医独务专。流光不肯住，兹事十年前。
赋得四十明朝过二首 其二	[当代] 余菊庵	四十明朝过，中怀信已迁。洗心宜向佛，屏迹但随缘。爆竹喧深夜，焚香待晓天。青灯仍有味，依约廿年前。
赋得四十明朝过二首 其一	[当代] 余菊庵	四十明朝过，前尘一哑然。无闻空自惕，守份坐时迁。迎岁童应乐，祈神妇最虔。未来宁复计，拼醉即酣眠。
喜晴	[当代] 余菊庵	雨止万条寂，凉生一院秋。风过蛛网动，日上灶烟浮。曝药研寒燥，摊书别去留。推窗天宇碧，心共白云游。
喜晤黄孟徒九叔	[当代] 余菊庵	乱后忽相见，惊呼别六年。昔曾求拙作，为道尚高悬。鼍鳖怜同调，沧桑欲悟禅。早归游钓地，莫负好山川。
苦雨	[当代] 余菊庵	入夏风兼雨，苍苍壁藓滋。潦深殊念稼，凉意略宜诗。广厦存怀久，儒冠叹路岐。吾思问真宰，几日见情曦。
閒居二首 其二	[当代] 余菊庵	处顺故无系，贫居事亦幽。抚床儿学步，得句客能酬。画境山川秀，书城岁月悠。知难营一饱，耻恶不相谋。
閒居二首 其一	[当代] 余菊庵	纷吾寄一室，深巷远尘踪。窗树笼寒碧，瓶花吐小红。书裙参屋漏，面壁究幡风。吾迹聊尔耳，吾怀寄太空。
赠张允和	[当代] 余英时	一曲思凡百感侵，京华旧梦已沉沉。不须更写还乡句，故国如今无此音。
张允和退休	[当代] 余英时	充老如何说退休，无穷岁月是优游。霜崖不见秋明远，艺苑争推第一流。
赠钱钟书	[当代] 余英时	卧隐林岩梦久寒，麻姑桥下水湍湍。如今况是烟波尽，不许人间有钓竿。
读陈寅恪先生《寒柳堂集》感赋二律 其二	[当代] 余英时	看尽兴亡目失明，残诗和泪写孤贞。才兼文史名难隐，智澈人间劫早成。吃菜事魔伤后死，食毛践土记前生。逄蒙射羿何须怨，祸事从来是党争。
忆钱钟书先生	[当代] 余英时	艺苑词林第一缘，春泥长护管锥编。渊通世竞尊嘉定，慧解人争说照圆。冷眼不饶名下士，深心曾托枕中天。輶轩过后经秋雨，怅望齐州九点烟。
悼周恩来	[当代] 余英时	化骨扬灰散作尘，一生伴虎有馀辛。先机抱器归张楚，晚节藏钩赚大秦。始信秀才能造反，更无宰相解安民。万千寒士应垂泪，谁为神州护早春。
不见	[当代] 何永沂	不见李生久，联翩热浪来。白窥明月背，雄饮夜光杯。游戏江湖阔，诗文生面开。回头同一笑，无悔亦无哀。
读陈寅恪先生《寒柳堂集》感赋二律 其一	[当代] 余英时	又谱玄恭万古愁，隔帘寒柳报残秋。哀时早感浮江木，失计终迷泛海舟。岭外新篇花满纸，江东旧义雪盈头。谁教更历红羊劫，绝命犹闻叹死囚。
赠答新草（十八题二十一首） 其十 和熊盛元兄	[当代] 何永沂	同上滕王阁，危栏顾盼豪。亦思吟墨面，大笑隐蓬蒿。感尔虚文庙，容吾舞大刀。谦谦君子度，脑海碧波涛。
周末	[当代] 何永沂	悄立市桥夜，星疏共月清。车如流水去，灯傍九霄明。数处凤凰树，几家麻雀声。电屏游异域，神以自由名。
静夜	[当代] 何永沂	借得藤萝月，洒吾清梦楼。楼高风四面，世俗事千头。无序随翻卷，平心合打油。鱼龙安寂寞，坐拥夜深幽。
游天梦记	[当代] 何永沂	不识扬州梦，携樽鹤拥霞。一堂红主教，遍地黑芝麻。真面还文士，寒霜赦菊花。天书难静读，鸡犬闹仙家。
珠三角三月随笔	[当代] 何永沂	弱柳蒙烟浪，雄棉灿火霞。连宵青笠雨，一路紫荆花。可绮西窗梦，稀闻古井蛙。水乡雷隐隐，绿意荡无涯。
除夕夜深、知命年来、梅酒争春，醺然赋此 其三	[当代] 何永沂	残冬一樽酒，有味是无能。愧乏摸鱼术，循如走马灯。平生得自在，沧海啸吾曾。明日花溪碧，融消百丈冰。
除夕夜深、知命年来、梅酒争春，醺然赋此 其二	[当代] 何永沂	闹市春何在，烟花爆竹声。神惶销霸气，室白叠书城。觅句堪防老，行医浪得名。市桥仍悄立，一月冷如星。
除夕夜深、知命年来、梅酒争春，醺然赋此 其一	[当代] 何永沂	灯下横斜影，梅花送岁寒。星辰非昨夜，锦瑟笑无端。脱俗谋生淡，执迷知命难。何时重结集？携卷上名山。
贺第二届全国青年诗词创作研讨会	[当代] 何永沂	后浪兼天涌，群痴浩浩来。谁堪歌白也，自在啸雄哉。座乏惊弓鸟，春催傲雪梅。真情寻泄口，一一入诗裁。
再题《沚斋诗词钞》	[当代] 何永沂	独立红潮晚，梦天幻月时。思维方跳跃，意境忽迷离。劫浩少年熟，花零情语奇。起予同代慨，得气讶先知。
自题点灯书屋	[当代] 何永沂	莽莽乾坤大，欣然书亦城。瓶青梅烂熳，室白气纵横。放火施魔术，点灯骄正声。儒寒终不悔，一醉梦魂清。
庐山行 其十五	[当代] 何永沂	幼爱王郎序，今登帝子楼。流丹飞古阁，浮白唱渔舟。倦眼期云涌，诗心共水秋。盈虚真有数？惆怅日悠悠。
咏红棉盆景	[当代] 何永沂	迷魂招不得，归梦越王台。世浊烛龙怒，春残火凤来。入盆嗟气短，缩寸任人裁。无复撑天地，英雄泪满腮。
自嘲	[当代] 何永沂	秃笔知何用，人间剑气寒。问心可无愧？袖手惯旁观。黄叶仍飘雨，素来不梦棺。炼成如铁石，岂复发冲冠。
立冬	[当代] 何永沂	花落情盘结，萧萧又冷冬。光阴诗卷里，消息雨声中。天老星重暗，潮狂势欲东。嗟吾二三子，酒力不胜红。
端午和沚兄	[当代] 何永沂	竞渡升平乐，时逢夏代春。旗扬红夺目，浪压黑惊魂。拍岸江何感，弹冠座有人。燕歌天外起，骚意共谁分？
中秋之夜风冷云浓月色暗淡几不可辨 其一	[当代] 何永沂	寒云乘势锁，天地杂秋声。不复蟾宫白，疑看鬼火青。谁家吹铁笛？何处闪流星？酹酒迎佳节，悠悠今古情。
执柯伐柯去	[当代] 何永沂	万绿时蔽日，长藤四面悬。寒侵瀑飞玉，危仄石生烟。彩鸟冲惊客，碧螺勇叩天。执柯伐柯去，革面史无前。
春感	[当代] 伯昏子	巢树新回鹊，清暄夺袷袍。河开青柳发，日落赤尘高。野草缘碑长，林烟入市韬。春风谁作伴，相约食苹蒿。
闲坐	[当代] 伯昏子	远嶂若横堤，听雷乱鼓鼙。云屏疑豹变，雨幕望鸡啼。俗效西方化，歌倾下蔡迷。镜尘怜病影，坐悟卡沙奚。
春日	[当代] 伯昏子	宫渠萦凤阙，乳鸭试冰消。城北歌兰沼，帘中仰纸鹞。三春因旧朔，万姓感新朝。君爱眉间色，凝妆仔细描。
颜庙	[当代] 伯昏子	漆朽尘梁驳，万吹圮殿风。枯条笼碧瓦，冷兽吼青泓。草茂无言织，客稀应怯穷。道亡井栏在，欲酹一瓢空。
晨发镇江，赴江宁禄口	[当代] 伯昏子	天光敷赤练，烟树跃金丸。移雾田畴出，衔霜燕雀寒。直涂渐欲尽，思戚岂无端。性本亲高古，皆因世俗难。
松江遇雨	[当代] 伯昏子	惶惶去古邑，破驾曳泥淤。夺路看遮帽，过街化漏鱼。危楼皆发指，乱树未安居。云浦正愁黑，翳心安可除。
上海至镇江列车中	[当代] 伯昏子	清朗观嘉获，迢迢向故庐。寒波湖海满，老荻夕阳疏。灯影渐明灭，山形各疾徐。侧身簸浪上，几度至华胥。
航班延误，滞留南京禄口机场而赋	[当代] 伯昏子	帝业终何代，偏安皆一时。危城孤雁入，荒树暮阳迟。久识天心远，未因人欲移。归途谁为卜，云岳两难知。
京江夜坐	[当代] 伯昏子	江树尘鸥下，往来浊浪飞。因风听茉莉，失寐咀咖啡。夜岂偕时尽，心多与事违。青灯一何暗，讵可洞幽微。
姑苏客馆内临眺雨中双塔	[当代] 伯昏子	尘辔相门外，寒空出二姝。贯云通寂灭，苦雨护浮屠。廛脊勾相叠，客心叹未徂。周遭虽陋巷，闻道不言孤。
机中闲作	[当代] 伯昏子	久在樊笼束，飞天谁与筹。仓皇出人世，破碎望神州。荒亩分棋局，童山乱石头。舱中何所事，一曲听无愁。
感中东战事	[当代] 伯昏子	百二秦关外，鲁连安与论。天方飞羽檄，海国晦乾坤。衅鼓皆人血，招魂遍鬼幡。文王今已没，谁肯让闲原。
访京西爨底下村	[当代] 伯昏子	入塞春云疾，因风过草梁。关山邻古道，石寨出横冈。栈识明驼迹，门寻铁马珰。虽难避秦火，亦足托乌乡。
感侠客岛事	[当代] 伯昏子	地暖冰山坼，先危岛国居。言微可沉陆，罪重岂由书。鼠社增圬饰，云经累注疏。何时堪濯足，归去倚衡庐。
闲日	[当代] 伯昏子	驷马盈中路，孤扉响下泉。时清空度日，夏浅早闻蝉。石罅眠鳞锦，楼丛隔岫烟。幽禽归景夕，分翼各随天。
感阿富汗近况	[当代] 伯昏子	莫恃昆仑峻，闲观高附兵。萧墙荆簇满，卧榻虎横行。白骨撑星帜，烟荒隔汉营。固疆能不慎，奇计待陈平。
骤雨	[当代] 伯昏子	吐泽潜龙舞，久沉烦暑捐。寒光飞嶂后，暖阁浴云前。有泪池中叶，无忧伞下天。人间换凉热，骤雨已为先。
无事	[当代] 伯昏子	漱石泉难足，听槐梦不成。闲门生意少，阙道世情平。地阔云波浅，风斜鸟翼轻。鸢飞纵高远，一线手中擎。
别意	[当代] 伯昏子	生涯浮且没，海畔合还分。绕渡河声急，吹沙日色曛。江南千里道，畿辅万重云。晚树鹃啼血，那堪枕梦闻。
论诗	[当代] 阮退之	商量诗派光宣后，对客曾为破壁言。艺术之宫多自赏，几人投影到农村？
晨步	[当代] 伯昏子	冷眼飙车去，萧然散棘心。高天圆日白，乱阁曙云深。朽舸停长潦，晴鸦没噪音。清风偏且远，瓮牖恐难寻。
忆童年	[当代] 阮退之	鸡歌初唱尾红红，结队田间趁东风。一事淋漓忘不得，骑牛和雨过村东。
纵横	[当代] 阮退之	极悔纵横坠少时，比游三十始言诗。春情活脱秦淮海，高卧南窗对晓枝。
春楼	[当代] 阮退之	春楼海暖复闻潮，往日宾从不可招。尚记城中三二事，狂来说剑怨吹箫。
还乡	[当代] 阮退之	手提儿女还乡目，时代庄严射一期。红坳听涛迥杖日，诗心莽莽海风吹。
偶侧	[当代] 阮退之	偶侧乾坤劫未消，五更无剑亦无箫。咸阳古道诸年少，解忆江南不忆辽。
书愤	[当代] 阮退之	少慕男儿绝远征，屡从父老问长城。塘沽协定书成后，我马何年过北平。
乃吟	[当代] 阮退之	乃吟换尽少年颜，不复东郊步月还。庄句渐多谐句少，为声已在半哀间。
传杯	[当代] 阮退之	传杯击钵意难驯，不薄年华倚马身。世代未深书亦少，吃亏终是古之人。
心影	[当代] 阮退之	大沙头至西濠口，反帝旌旗遏路尘。帅府森森重记省，渡江曾作上书人。
自金陵转合肥途中寄裕陵、退园先生	[当代] 江南雨	感遇江南道不孤，台城游冶会真如。杯中芳物宜吞吐，韵里幽怀任卷舒。珠璧联成镶玉阙，田畴冻解落春锄。两行雁字云间过，疑是先生信手书。
金陵读晦窗先生酹酒诗感步其韵兼寄青凤清晓二兄	[当代] 江南雨	客中寻觅楚骚魂，喜见梅花雪影痕。玉树风抟双舞凤，瑶池歌涌六朝门。劫余合续前贤曲，焦尾期传后世孙。酒畔吟怀思赣水，滕王阁上共豪吞。
乙酉生辰偶作	[当代] 江南雨	年臻亭午渐心颓，壮岁身埋故纸堆。愁向西窗须纵酒，穷于盛世偶思梅。俊怀空负青云梦，晓夜岂堪寒漏催。又见长街杨柳色，春来更待一声雷。
迁居	[当代] 江南雨	置罢斯庐百事安，了无馀愿乐生年。室虽简陋容风雅，才已萧疏慕圣贤。佳日烹茶邀墨客，西窗听雨理诗笺。楼前新种绿杨少，犹待春来絮满天。
围棋	[当代] 江南雨	枰前安坐即从容，腹内波涛腕底风。惯对纵横看胜负，懒于机巧问穷通。龙非力绞须凭势，眼自天成足见功。我叹人生亦如此，在乎围与不围中。
甲申岁杪记梦赠金水兄	[当代] 江南雨	山房听雨僻京圻，嘉木青青倦可依。菊酒生涯三径暖，兰亭遗韵六朝稀。同居日下轻诗客，每向人前说布衣。昨夜春风来入梦，与君相坐两忘机。
归来	[当代] 江南雨	每踏霜尘听晓鸡，归来星月与山齐。两肩书本读时厚，一段生涯行处迷。为改门庭辞垄亩，安求学问贯中西。而今我已离乡久，梦里犹寻鸿爪泥。
友人命题海凤嘉合巫山烤鱼	[当代] 江南雨	几许烟霞气，悠悠傍酒卮。遂教贪食客，长忆弄潮儿。渔火浮天际，江声入梦时。此间有真味，别久起相思。
壬辰长至感末日说戏赋	[当代] 江南雨	春阳才一线，初酿片霞红。绝信涅槃后，堪怜造化中。山河终异代，天地正新融。从此心清洁，重回太古风。
辛卯人日次一日国家博物馆门前口占	[当代] 江南雨	久矣无根蒂，心灵何处家。寒消春气始，雪霁夕阳斜。欲借东风力，先开上苑花。新雷知可待，不日到天涯。
人日同新河兄夜饮大醉值京华初雪赋此却寄	[当代] 江南雨	期与春风约，投闲尘外身。固知梅格调，合共雪精神。剧饮千杯少，长存一念真。归时天欲白，清气正侵人。
庚寅元日逢西俗情人节咏玫瑰	[当代] 江南雨	本是汉家子，飘零物事非。不堪同月季，呼作野蔷薇。尘俗何妨改，乡心岂肯违。微芒坚在骨，绝异众芳菲。
己丑初雪	[当代] 江南雨	天亦何能耳，须臾作大荒。凋残秋烂漫，换得玉昂藏。纵掩尘间垢，更添心上霜。凭高感微命，无语立苍茫。
偕子佩登黄泥山观长江	[当代] 江南雨	近海江流阔，临风意气豪。昔人俱往矣，我辈亦登高。尘世空千象，微身只一毛。浮生如逝水，回首几波涛。
重九后一日西山登高作	[当代] 江南雨	秋绚登临目，萧萧万叶红。青禽平远黛，白塔入遥空。往替浑无据，萦怀各不同。何当夕阳里，高蹈一天风。
戊子秋日哭水波君	[当代] 江南雨	一叶悄然坠，秋风正起时。春心犹可待，人事尚能悲。蹇命怜多梦，生年幸有诗。魂兮何不返，空费断肠词。
谒西泠印社	[当代] 江南雨	拾阶循古道，徙倚近黄昏。已似流云散，安期大雅存。百年真气象，方寸小乾坤。剩有题襟处，风痕杂雨痕。
题茶禅一品赠陈瑞芳女士	[当代] 江南雨	袅袅烟如梦，悠然出紫砂。单丛延古韵，素手浣香芽。欲共梅边雪，来分岭上霞。茶禅容一品，不必近僧家。
贺竹香红叶新婚	[当代] 江南雨	知子于归矣，西山正好秋。围城双入彀，携手一登楼。米价何须问，琴心自可酬。诗成亲赠与，不必遣清流。
乙酉春日寄方知晓	[当代] 江南雨	春正芳信至，思绪亦纷纷。文作竹梅咏，心仪鸾鹤群。兰香容沁骨，天意使逢君。竟日劳鱼雁，瑶音相与闻。
无题 其四	[当代] 石任之	游丝作计罥庭柯。去去青春委碧莎。久共风前花历乱，缠绵须破茧中蛾。
无题 其三	[当代] 石任之	死生怅望不相期。怨骨成灰各自知。再世金环浑忘却，但为无事一摧眉。
无题 其二	[当代] 石任之	净土香尘四寸深。桃花泛尽杏花浔。肯将风夕潜销骨，试拟他时未染心。
无题 其一	[当代] 石任之	维摩多病可因依。结习年来冷故衣。渐扫落花空色界，东风何物愿无归。
壬辰八月夜梦饮酒赋诗“只有秋心敌酒肠”。次夕秋分，过马蹄湖，荷花都尽，忆梦中句，足以完之	[当代] 石任之	月姊殷勤约素霜。封姨含妒剥青房。梦中之梦红衣变，只有秋心敌酒肠。
发烧	[当代] 石任之	昏昏放万虑，乱若风花瞥。一片入中心，移作额间热。
戏题芈月传少司命舞集义山句	[当代] 石任之	华筵俄叹逝波穷。换骨神方上药通。下苑经过劳想像，楚歌重叠怨兰丛。贾生年少虚垂泪，赵后身轻欲倚风。独坐遗芳成故事，至今云雨暗丹枫。
集义山句奉题茱萸兄隐山集括「九枝灯」	[当代] 石任之	一片非烟隔九枝。月中流艳与谁期。离鸾别凤今何在，秦树嵩云自不知。永忆江湖归白发，收将凤纸写相思。君今并倚三珠树，十二楼前再拜辞。
咏雪集义山句	[当代] 石任之	何曾自敢占流光。亦要天花作道场。秋水绿芜终尽分，帘钩鹦鹉夜惊霜。定知何逊缘联句，欲入卢家妒玉堂。远把龙山千里雪，众仙同日咏霓裳。
别意集义山句	[当代] 石任之	走马兰台类转蓬。后门归去蕙兰丛。相携花下非秦赘，独立寒流吊楚宫。墙外万株人绝迹，西来双燕信休通。柔肠早被秋眸割，十二玉楼空更空。
感友人事集义山句	[当代] 石任之	全家罗袜起秋尘。瘦尽东阳姓沈人。无质易迷三里雾，入门暗数一千春。仙舟尚惜乖双美，徐甲何曾有此身。瞥见冯夷殊怅望，枉缘书劄损文鳞。
雨将至	[当代] 石任之	东阁青梅初荐酒，危花深祷莫之移。四年微得二三子，中岁聊安南北枝。雨假帘衣成想象，夜悬寤寐与相持。芜城冷淡风同證，忽起世尘当月披。
夜读有感	[当代] 石任之	既以精魂答玉皇。何劳更问此苍苍。天机已似鱼梁浅，愁肺昔如云屋凉。心不能灰其曰往，老而弥狷是为狂。可能气象归前圣，风骨于吾有激昂。
自嘲	[当代] 石任之	读书而惑等秦灰。避俗乃多三寸埃。咏尽四愁斯是疾，爨馀半木未知材。其谁可免头皮老，自古为难胸次开。拙手一弹光欲灭，天花无帚踏重来。
乙未七月十八日	[当代] 石任之	灵湖瘦损谪湖船。碧月初怜碧色蝉。骨隐畸躬长独往，手持新梦正无眠。大心疗我投英气，秋水生云赠远天。沤里光阴豁然灭，芙蓉城外可为仙。
小寒后一日忽有感	[当代] 石任之	江月沈沈任大钧。芜城欲见异乡春。曾经沧海真疑幻，未种红桑劫有因。一宿历阳为野泽，诸天法雨自微尘。卅年身世兼斯世，已觉人间无甚新。
癸巳落花四首 其四	[当代] 石任之	寂灭方知爱染侵。鹃魂沤梦瘦难禁。金铃浓笑迷风蝶，绛蜡微嗟警暮禽。幸有狂香归净土，已无剩日护春阴。优昙娥影非耶是，倍感东皇造物心。
癸巳落花四首 其三	[当代] 石任之	繁绿阴成不可追。坠欢应破旧相思。眠茵堕水几人会，逐燕随鱼一念疑。解脱倘先容委蜕，忍情终古种慈悲。剧怜消歇寻常事，忉利衰华也是痴。
癸巳落花四首 其一	[当代] 石任之	物色秾熏红素飘。杂花蛮草夜迢遥。已经欲界三千劫，才是人间百五朝。透网春虫恨难补，遗香后土泪曾浇。飞潜无计询苍帝，明日鱼吹过石桥。
癸巳落花四首 其二	[当代] 石任之	前生终是负深恩。九十秾华深楗门。锦幄初裁栖暖艳，绿章未拟吊痴魂。可甘小谪流溪涧，讵忍飘零返蠹根。冷坐春阑听玉笛，坠英微觉触风幡。
晚秋杂诗五首 其二	[当代] 叶嘉莹	西风又入碧梧枝，如此生涯久不支。情绪已同秋索寞，锦书常与雁参差。心花开落谁能见，诗句吟成自费辞。睡起中宵牵绣幌，一庭霜月柳如丝。
晚秋杂诗五首 其一	[当代] 叶嘉莹	鸿雁来时露已寒，长林摇落叶声干。事非可忏佛休佞，人到工愁酒不欢。好梦尽随流水去，新诗唯与故人看。平生多少相思意，谱入秋弦只浪弹。
摇落	[当代] 叶嘉莹	高柳鸣蝉怨未休，倏惊摇落动新愁。云凝墨色仍将雨，树有商声已是秋。三径草荒元亮宅，十年身寄仲宣楼。征鸿岁岁无消息，肠断江河日月流。
早春杂诗四首 其四	[当代] 叶嘉莹	结习依然嗜苦吟，文章得失亦何心。茶能破睡人终倦，酒不消愁醉更斟。小阁栖迟留紫燕，凤城消息待青禽。花前一溅伤春泪，明日池塘满绿阴。
早春杂诗四首 其三	[当代] 叶嘉莹	几夜东风送岁除，庭前依约草青初。日光暖到能消雪，溪水生时隐见鱼。屋老堆书堪自适，阶闲种竹不妨疏。吾生拙懒无多事，日展骚经读卜居。
早春杂诗四首 其一	[当代] 叶嘉莹	惊心岁月逝如斯，饯尽流光暗自悲。故国远成千里梦，雪窗空负十年期。眼前哀乐还须遣，身后是非那可知。录就驼庵词一卷，案头香尽已多时。
早春杂诗四首 其二	[当代] 叶嘉莹	烬馀灯火不盈龛，手把楞严面壁参。廿载赏心同蝶梦，一生作计愧春蚕。文章自分无多望，家事于今始半谙。莫怪东风人欲老，板桥垂柳已毵毵。
坐对	[当代] 叶嘉莹	坐对黄花感不胜，蓬莱消息近难凭。浮云出岫姿多变，孤月横空影倍澄。万里风高归白雁，三秋虫语入青灯。萧斋寂处无人见，淡淡银河转玉绳。
秋草	[当代] 叶嘉莹	西风扫尽一年痕，迢递王孙客梦昏。烧影已空悲去雁，澹烟犹锁认归魂。愁生塞北明妃冢，怨入江南黄叶村。解识荣枯千古事，忽惊飞鸟下荒原。
春日感怀	[当代] 叶嘉莹	往迹如烟觅已难，东风回首泪先弹。深陵高谷无穷感，沧海桑田一例看。世事何期如梦寐，人心原本似波澜。冲霄岂有鲲鹏翼，怅望天池愧羽翰。
张允和女士应赵如兰女士之邀，携其及门高弟李卉来哈弗大学演出昆曲思凡游园二句。诸友人相继有作，因亦勉成一章	[当代] 叶嘉莹	白雪歌声美，黄冠舞态新。梦回燕市远，莺转剑桥春。弦诵来身教，宾朋感意亲。天涯聆古调，失意见传人。
铜盘	[当代] 叶嘉莹	铜盘高共冷云寒，回首咸阳杳霭间。秋草几曾迷汉阙，酸风真欲射东关。击残欸乃渔人老，阅尽兴亡白水间。一榻青灯眠未稳，潮声新打夜城还。
得凤敏学姊书以诗代简	[当代] 叶嘉莹	大城成苦往，尘土日纷纭。得信无堪寄，当歌每忆君。楼高萦旧梦，天远怅停云。数尽归鸦影，苍茫立夕曛。
转蓬	[当代] 叶嘉莹	转蓬辞故土，离乱断乡根。已叹身无托，翻惊祸有门。覆盆天莫问，落井世谁援。剩抚怀中女，深宵忍泪吞。
夜来风雨作	[当代] 叶嘉莹	风急天如怒，云多月不升。三更飘暗雨，百感集孤灯。旧梦都成幻，新生未可凭。隔窗檐溜响，疑有浪千层。
生涯	[当代] 叶嘉莹	日月等双箭，生涯未可知。甘为夸父死，敢笑鲁阳痴。眼底空花梦，天边残照词。前溪有流水，说与定相思。
枉自	[当代] 叶嘉莹	枉自浓阴聚，依然雪未成。风高云转敛，月黑夜偏明。迢递江南梦，荒寒塞北情。严冬何寂寞，抚剑意纵横。
秋兴	[当代] 叶嘉莹	十载南冠客，金台古易州。浊醪无可醉，云树只供愁。离乱那堪说，烟尘何日休。高楼一夕梦，风雨又惊秋。
入伏苦雨晚窗风入寒气袭人秋意极浓因走笔漫成一律	[当代] 叶嘉莹	剪剪轻风冷，濛濛细雨愁。计时犹是夏，恋节竟成秋。蝉噤高低树，烟迷远近楼。孤灯如对月，明晦抑何尤。
蝴蝶	[当代] 叶嘉莹	常伴残梨舞，临风顾影频。有怀终缱绻，欲起更逡巡。漫惜花间蕊，应怜梦里身。年年寒食尽，犹自恋馀春。
题为兴城大青山	[当代] 王蛰堪	有仙山可名，岂必尊岱岳。爱此一峰丘，天然去磨琢。主人招清游，霜管一为搦。何当引沧浪，临流与君濯。
怀柔之什三首 其三 白桦林	[当代] 王蛰堪	世外旧津何处寻，银装世界雪添襟。鸥边相与清幽地，最是怀柔白桦林。
常熟吊钱柳墓二首 其二	[当代] 王蛰堪	风流百代足堪誇，际遇彷徨命也差。红豆山庄何处是，秋寒独吊夕阳斜。
怀柔之什三首 其一 青龙峡	[当代] 王蛰堪	何年深谷号青龙，胜日登临一望穷。绝壁层崖斜照外，漫从残迹认烟烽。
怀柔之什三首 其二 满族乡	[当代] 王蛰堪	堪怜旧俗近无遗，支脉犹能话八旗。民主终教救中国，无分鞑虏与蛮夷。
常熟吊钱柳墓二首 其一	[当代] 王蛰堪	虞山吟屐值清秋，细雨轻阴话旧游。四百年来残劫外，乡人谁识绛云楼。
自题兰石小幅	[当代] 王蛰堪	九畹愁苗谁会得，幽香已绝无由觅。拚将描取百千缣，为恐来生不相识。
渝州南滨路临江茗话次酬喜英兄	[当代] 王蛰堪	十载期相见，佳盟證水湾。不因无尽念，肯寄一身闲。奇节标坛坫，高风动宇寰。知君临别意，休更唱阳关。
盖斯墓	[当代] 王孟扬	先贤遗迹是耶非，野草迷离傍落晖。都道英灵彰异迹，甘霖一路伴柩归。
初尝哈密瓜	[当代] 王孟扬	戈壁连天万里赊，投荒旅客漫咨嗟。干喉纵是无泉水，润口须知有雪瓜。
曲阜孔庙	[当代] 王引	趋步头将白，门墙桧正青。劳心虫蠹壁，洗耳鹊喧庭。体别亲风雅，碑犹拓典型。安能五丁手，疏凿世重馨？
九日登岱	[当代] 王引	鲁叟览登意，茱萸清气高。摩崖秋拭镜，落木日生涛。漫漫徒求索，飘飘愧羽毛。玉皇非绝顶，别后汝安巢？
石家庄天津夜车道中	[当代] 王引	江湖春枕熟，燕赵夜犀燃。侠客绝闻耳，贩夫堪比肩。殊方喑梦外，异态逼灯前。寂寞将英气，吟成宝剑篇。
雨中游厦门金门海域过大担岛	[当代] 王引	金马澎台海，萧森夏似秋。红旗招远屿，白雨犯中流。鸥鹭元相逐，虫沙岂自谋？摩崖犹禹甸，读罢恨回头。
丁亥岁末	[当代] 王引	缨长不繫日，鬓短岂髡冬。稍喜泰西历，为欢节下浓。蠍宫添戊子，鹿驾舞儿童。旧梦例重数，非关新岁钟。
访屯溪戴震故居不果	[当代] 王引	礼义亡诸夏，遗踪偶县中。郊耕曲檗绿，俗粲李桃同。国姓增徽重，坑材用歙工。公唯山属戴，遥拜涕无从。
嘉定文庙老柏并序	[当代] 王引	士骨闻斯木，斑斑斧钺痕。今怀珠履客，重见翠云屯。虬屈攀儿女，鸦翻动晓昏。乞同诸将拜，未独圣师尊。
十月二十八日宿天津	[当代] 王引	蓟门秋柳髡，萍梗又津门。北雁定吾友，南开留客魂。冰霜未入境，渤澥小于盆。行止信桑宿，不劳春梦温。
广州麓湖白云仙馆	[当代] 王引	庾岭回头客，湖光洗眼来。况兼邻竹圃，随意会瑶台。流水琴生蠹，殊方月落杯。苍梧终不到，归梦踏清埃。
夜过武汉长江大桥远近灯火烂然疑在天河上	[当代] 王引	汉水连江水，今秋非故秋。星槎思泛夜，萍迹转随沤。风露短裾满，龟蛇一气浮。君平埃蠹久，何事访牵牛？
木棉	[当代] 王引	窜逐怜孤愤，幽栖世屡迁。平生饱炎瘴，抵死吐芳妍。拗节花如火，华年炽正燃。北人浑不解，徒忆晚枫边。
夜步	[当代] 王引	羁梦归程短，号虫语意深。再寻青草底，谁解白头吟？桂落秋先老，香飘夜愈侵。感君无别赠，清景谢知音。
成都五首 成都五首之与闻欣饮 其五	[当代] 王引	瓶深贮心事，瓶曲状佳人。闻道一倾倒，能销百苦辛。酒疑沧海色，夜胜锦江春。未醉君宜去，红裙恐见嗔。
成都五首 其四 春熙路步行街	[当代] 王引	步出春熙路，兹名似可疑。春来徒草草，天下自熙熙。今对华灯夜，翻追秉烛时。旧游安在否？抚鬓已秋丝。
成都五首 其三 广汉三星堆	[当代] 王引	开卷问遗编，堆陈堕渺然。邑依秦制古，俗与蜀风偏。杜宇空啼月，蚕丛不记年。三星留小影，持以较前贤。
成都五首 其二 武侯祠	[当代] 王引	尽瘁鞠躬地，宗臣遗像高。岂唯流涕泪，已复恸英豪。帝业酬三顾，民生问六韬。筑城筹策在，慎勿语儿曹。
成都五首 其一 杜甫草堂	[当代] 王引	地僻为茅舍，诗人例苦穷。乞身依剑外，许国梦巴东。壁败犹寒士，题新尽钜公。履霜秋未至，万古暮号风。
乘T22次列车进京夕发朝至	[当代] 王引	京华相隔久，已是七年程。毕竟江南客，彷徨说北征。旧游皆夜影，新轨杂车声。枕上劳空忆，何如坐到明？
江亭冬望	[当代] 王引	瞑色忧来集，江声四角亭。风汀篦短苇，寒日澹孤萤。返照林逾黑，流波眼对青。沙鸥猜袖手，无数逝寒星。
游普陀山	[当代] 王引	慈航近东海，佛国远西天。遂使红尘客，来归紫竹前。僧尼无芥蒂，弟子有愚贤。欲谒山中寺，烛香几破禅。

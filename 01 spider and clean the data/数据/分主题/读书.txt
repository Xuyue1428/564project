书卷多情似故人，晨昏忧乐每相亲。眼前直下三千字，胸次全无一点尘。
活水源流随处满，东风花柳逐时新。金鞍玉勒寻芳客，未信我庐别有春。
诗界千年靡靡风，兵魂销尽国魂空。集中什九从军乐，亘古男儿一放翁。
我皇即位初，辅导资贤王。进贤宰相事，首举讲官良。
妙选十二辈，刘侯何卬卬。燕坐抱冰翁，独许侯文章。
深心纪纲地，讽议回肝肠。称叹不去口，手抚霜髯长。
哀哉元祐政，朝露事不常。阴壬遂渐进，群儿揽天纲。
张公起抗争，呕血去堂堂。啁啾见孤凤，百忧瘏一吭。
处人骨肉间，苦口非激扬。至诚无不动，乍起旋迷盲。
我时数周旋，相对忧旁皇。但言臣力竭，无药回膏肓。
天地猝翻覆，流言破斧斨。掩袂出国门，无状徒自伤。
终始义不负，此志日月光。幽幽东海庐，读书穴匡床。
龙潜自成德，天意方微茫。披图感往事，北望涕浪浪。
瀑流千尺射巃嵷，严壑幽深隐绿茸。日踏披云台上路，满山开遍杜鹃红。
高士祠中曾小住，扪萝日上妙高台。白云无尽先生去，洞口云飞我又来。
仙馆清斋读道书，黄庭写罢證真如。放生记辍周颙馔，池上云泉看巨鱼。
三湖院外步长堤，堤下三湖印月低。西北月同南月影，證从指月夜提携。
孤臣泪蚀一方苔，阶下海棠今不开。映日窗光穿几榻，藏山诗笔拂尘埃。
读书肯负当年意，换世馀供后死哀。出倚天风接汹涌，还容片石作西台。
玩世穷年簿领间，茅庵佳处托荆关。藏身一影如文豹，雾雨层层海上山。
礼失求诸野，字亦有文之。古文甲为十，借押示不欺。
来音古如累，来麦谁不知。止牛声如告，借为忠告词。
发电名起阵，古音无可疑。村农不识字，乃为万世师。
鄦书十二辰，于已训为止。此即已止字，反已乃为己。
古文以同台，女台是为始。姒文列新附，大徐荒厥旨。
近人雷俊书，乃更伪成似。不从古籀求，多端谁能理。
左氏传春秋，道在阐经旨。鲁事并称我，灼然为鲁史。
巧言并足恭，实同圣人耻。宋儒好异说，乃曰彼非是。
别有古闻人，名同偶然耳。彼实羞巧言，胡更巧言拟。
不知史官例，据实以为纪。载笔详辞令，何用辨臧否。
禹鼎铸神奸，岂为心所喜。彼云古闻人，当为何代士。
既非冥漠君，宁独无居里。漆园荒唐辞，乃出程夫子。
春秋明大伦，首在诛乱贼。公羊今文家，陈说多荧惑。
蔡仲出君事，悖逆难可饰。乃曰姑舍是，行权道乃得。
此岂圣人意，人道将灭熄。董生汉大儒，繁露有遗忒。
全诗三百篇，蔽以无邪思。新安违卜序，乃有淫奔词。
再传及王柏，诞妄尤不支。删替死麇篇，二南蒙诟訾。
更据平王号，编次王风移。降及郑卫风，一一屏斥之。
私议曲阜本，白璧留瑕疵。蚍蜉撼大木，徒为后世嗤。
古人引旧言，字句多出入。何独墨子书，字字皆剿袭。
持此證古文，其端已固执。乃谓尚书篇，惟墨是摭拾。
任意为增损，此注而彼挹。不参五帝纪，妄议何时息。
六籍丧秦火，馀烬昔褒崇。岂系今古文，区区争异同。
常怪经生家，淫词助之攻。厚颜托师承，排击称名通。
秉书以事君，自处在忠孝。惜哉非甲胄，救国乃无效。
抱书窜穷岛，举国孰同调。潜楼非人间，东海意已蹈。
此中不废读，放眼藐群盗。纷纷乱未止，恃此昌吾道。
狂夫天稍厌，反正谁能料。何妨坚信书，南山占雾豹。
秋原风日照眼明，北城熟游思南城。遥怜古寺媚平楚，入门忽对幽峥嵘。
高台望望悄然下，双梧萧萧啸檐瓦。劳生折节空尔为，太息当年读书者。
驱遣风云气未平，且携长剑叱龙耕。胸中自有阴符在，不与时流竞小名。
几生修到想居诸，换骨奇方政赖渠。何似爱梅剑南老，劝人祇读晦翁书。
雀噪阶前桐树枝，为渠一雪疗朝饥。欲晴天意随人快，歇午书声恣汝嬉。
寒语不妨相婉娈，春心畴与共差池。野栖从食多经见，岂是寻常妇孺知。
实园攻苦读遗书，宅相成名誉夙居。发愤锄奸空自负，贤希杨恽愧难如。
良游我倘践前盟，选胜亲从尽裹行。记取断崖飞瀑处，寻君好听读书声。
千岩万壑百重泉，坐对匡庐手一编。遥指孤亭山翠里，抱琴应向此中眠。
读书泾上忆杨公，学使名题七字工。三载下帷勤刻苦，避蚊两足置坛中。
李公年少喜攻书，落落幽斋爱独居。老柏森然留手泽，淩云劲节励当初。
文昌高阁在砂山，霞客攻书任往还。桧树二株留手植，摧残风雨夜窗间。
圣门文学读书优，吾道南行重子游。黉塔湾传遗迹在，宗言名社景千秋。
楼东陈氏喜幽居，深柳环溪爱旧庐。几席安排资诵读，书声朗朗励三馀。
观棋彻日意难平，夜对陈编境始清。药几渐疏偿病债，茶笙解事学吟声。
因知开卷常有益，未悔作诗太瘦生。此意时人畴省得，蟹糖躁扰事功名。
三年一面九回肠，楼外沧尘恐又扬。四海曾无床可坐，群书容有壁能藏。
玄黄龙战今方始，潇晦鸡鸣古所臧。大好家居犹自坏，枝栖萍寄事寻常。
杨柳依依处，溪堂画不如。漫歌金缕曲，还读玉函书。
翠幄莺巢稳，青箱蠹简储。砚浮花隐约，帷隔影扶疏。
乐拟翁森句，阴宜靖节居。琅环牙轴叠，掩映彩旗舒。
虚幌和烟捲，柔丝待雨梳。琳琅珍秘阁，乙览万机馀。
冰淩下黄河，中夜晞凝雪。阁楼案上书，映反沧海月。
书中何所云，篇篇忧患字。插架复何物，一卷穷愁志。
中年稍审省，温故知新趣。偶或穷渊源，劣能别澄污。
临老转跌宕，乐仁在守素。净照相印心，宛与古人晤。
寰球四万里，那得安宁处。人寿百岁间，为欢共几许。
史记五千乘，灭国真难数。存者历众劫，愿今免龃龉。
昔贤已陈死，道理存遗录。筒劄日委积，性情混漓朴。
晚世发沉埋，淘沙见金玉。砒礜杂藏矿，百代犹流毒。
开卷愁无记事珠，君心椰子绰犹馀。示人高枕卧游录，作我下帷行秘书。
不醉谬多宁可恕，善忘老至复何如。赠诗僭长惭颜厚，为谢更生解起予。
未得书中味，晨昏苦读书。欣然生雅趣，更觉胜閒居。
不独挑灯后，端如食蔗初。勤当求万卷，暇岂等三馀。
积学原无尽，伊人恰似舒。功夫深养到，佳境乐何如。
独坐心何静，三更月上升。一鸣鸡报晓，勤读卷临灯。
岂等秦关唱，堪同祖逖兴。乍啼鹭客梦，多味鲍吾膺。
照匪青黎共，音传绛阙登。陆公冬夜诵，诗兴快相乘。
钗鬓依依欲照山，凭高吾杖海回环。陶巾谢屐从容处，何肉周妻跌宕间。
鼾睡公然侵佛榻，欠伸尚尔在人寰。延平已去书声杳，只有苍烟冷未删。
小车轣辘转东阡，斜巷寒檐地已偏。有弟能为同砚读，看云犹喜对床眠。
背城草绿宜娱目，近野风严重着棉。衰世吾生艰一饱，负薪何日共求田。
圣人去我远，存者六籍纷。遗迹非口授，从生观甚勤。
往往一师说，反复万口云。吾闻易蛊象，育德而振民。
苟徇所不屑，戈矛已相因。前有千年书，后有万载人。
何以立天地，上答君与亲。愿持白日心，光明照星辰。
三年不读南朝史，琐艳浓香久懒熏。偶有遁逃聊学佛，伤于哀乐遂能文。
忏除绮语从居易，悔作雕虫似子云。忧患百经未闻道，空阶细雨送斜熏。
翠海风光识故吾，客行依旧雁来初。萧斋幸可安陈榻，斗酒惭非下汉书。
晴日一窗去锦丽，绿阴半亩柳花疏。秋怀吟就诗多少，犹忆江乡旧草庐。
读书五十年，如饮掺水酒。偶得陶然醉，水味还在口。
终年不快意，长令吾腹负。久久亦有得，一呷识好丑。
冥想架上书，累累如瓦缶。酸甜留舌本，指顾辨良否。
世有好事人，扣门乞传授。舌存不可惜，对客徒搔首。
咸阳一炬未全灰，依旧儒冠是祸胎。邪说每从诸子出，妖言多自六经来。
治邦纵可愚黔首，误国何曾少隽才。试看昌山袁水畔，严嵩犹有读书台。
惨祸降臣累可哀，胡天凄望李陵台。千秋事业刑馀作，一代文章史局开。
蠹简唐虞遥溯上，鸿裁楚汉并传来。钩玄索隐三家注，尽附原书衒博该。
积习难除每自凭，读书达旦昔年曾。而今识破读书误，为省煤油早熄灯。
日出阴霾尽，天鸡破晓啼。长空鹰可击，大海燕能飞。
得暖新花灿，知时好雨微。茹唐还漱宋，一一启心扉。
赁山赋幽居，一艇千卷载。颇怪素心人，钱刀乃所爱。
少年日日醉书城，犹恐虚浮浪此生。发愤时长忘枕食，兼收每失辨粗精。
史篇遍读销英气，论语认真伤逸情。自识大言多悖实，不求甚解学渊明。
廿年欢笑成尘梦，如此荒寒眼易惊。虬柏扶烟诗共老，丛筠酣雨籁能清。
井华分砚初怀旧，苔壁留题恐近名。袖手低回问兴废，断云明处暮山横。
涧松鸣逸响，知奏五弦琴。南渡朝廷小，西神洞壑深。
泉甘许廉汲，境静得微吟。千载思高致，风清月在林。
丧心病狂者，毁圣而自尊。有明李卓吾，可杀不可存。
扭曲灵魂文字狱，飞扬尘土大疯歌。天下何忧不软也，诗人硬骨本无多。
诗教拿来用处多，不伤不怒不翻波。寡人不喜忧民杜，爱听温柔妾妇歌。
乳臭未干不自知，言空四海写狂诗。英雄自古藏锋锐，谁似国朝黄口儿。
有缘迢递必相耽，薄命绸缪终是婪。多少红灯听密誓，空为知者作资谈。
大欲存焉日日深，如饥似渴滥呻吟。秽言留与来人看，自慰之馀可诲淫。
无与士耽尝共怜，白衣苍狗世情迁。痴心女子今何在，触处男儿骂薄儇。
铅华抹尽现真形，长语谰言骇视听。不畏天公钳恨口，史鱼良笔正堪型。
鼠尾钉头草复欹，也无文采也无奇。古今多少平常语，同病之中自可悲。
恒于勤苦见从容，坐拥书城兴未慵。烟篆纱窗香辟蠹，风穿纸帐剑吟龙。
不除绿草思惇实，独赏焦桐有蔡邕。夜半高楼谁是友，诸天寺里一声钟。
兴诗习礼世嫌迂，学圃为农我不如。十九无聊一可慰，饭牛之暇读残书。
叱咤风云大丈夫，全凭身手展宏图。书生咕哔知何用，刘项原来不读书。
东风吹绿上阶除，花院箫疏夜月虚。侬也痴心成脉望，画楼长蠹等身书。
平生耽林泉，死亦专一壑。古木何森森，千载伴索寞。
吟魂窈然青，化为云端雀。昏晓啼未已，银浦星作作。
侧身晋宋间，放言杂笑谑。持操徵无闷，振衣啸亭阁。
除却陶元亮，谁可侪康乐。土花凝幽馨，精灵庶有托。
五弦手自挥，孤鸿来千里。影落碧涧中，声回幽壑底。
幽壑兰蕙馨，碧涧松风起。羡彼素心人，身闲居于此。
白日游山林，夜间读经史。寻胜得真赏，探玄悟妙理。
书夺二王胎，诗摩三唐垒。笔端走龙蛇，胸际涵烟水。
毁誉何足云，裘马如敝屣。借问此谁欤，辽西子郑子。
南北双峰插，登临意倍伤。潜岩菭磴滑，蕉石野烟苍。
逃海约何补，著书聊不妨。草堂有归燕，应识旧门墙。
琳宇更新倚北岑，千秋翠拥屹森森。谁寻谪相栖迟处，可有琅琅金石声。
岩壑林泉堪骋怀，一毫未塞畅灵台。渊明归赏东篱菊，君复坐痴西子梅。
情趣原从襟抱得，诗才岂自读书来。遍观逐利争名辈，几个文章焕异瑰。
蓬莱册府经过少，临别来看倍觉亲。愧我异书不知处，每烦守藏指迷津。
菊花开到石栏前，小饮秋光九月天。五柳文章乘醉读，不求甚解亦陶然。
陋室冬来气亦和，暮寒不似晓寒多。偶移书案南窗下，自把新词对雪哦。
隔篱花见两三枝，又是河豚欲上时。手倦抛书松下卧，任他林鸟和唐诗。
未觉前溪绿涨深，野窗长日对遥岑。南华诵罢心无碍，别样风光自在寻。
孤灯如豆雨凄凄，万树惊风鸟不栖。读罢饥肠无诉处，一声报晓是啼鸡。
道德终难悟，中庸不可瞻。世间频出入，方寸总辛甜。
不喜庄生诞，安循尼父严。百年何所寄，诗酒铸陶潜。
弃智三千日，修身四五年。道心能自醒，儒术不真传。
子有其中乐，谁无甚矣怜。欲参蝴蝶梦，漱石枕流泉。
欲继真儒术，关门作圣贤。逍遥难久恃，齐物会长悛。
有理推经奥，孰心似我虔。青灯添寂寞，狷介不参禅。
公去千载后，空谷有人语。蜡屐趁春来，适与野云侣。
柳眼寸寸青，风荷一一举。枉帆穷彼源，挂瓢清江楚。
所思不可见，扈芷竟谁予。松老问来因，石下独延伫。
读书楼阁远摩空，古佛峥嵘如鬼工。水汇三江增浩瀚，山横千载郁葱茏。
飞云未化曼陀雨，扑面先来翰苑风。我欲裁诗向空阔，随波直撼九州东。
衣食劳劳等磨驴，名心渐扫笔逾疏。沧桑悟后诗难尽，俯仰尘中我不如。
但得青山归倦羽，不辞白发读奇书。句成自笑分明呓，遍画梅花绕敝庐。
烛光一如豆，静守到深更。焰媲红花美，身同白玉莹。
好游偕访古，伴读剧怜卿。仿佛青春梦，云天大放晴。
树下读春光，适逢花落也。信是解书香，不用之乎者。
天象太朦胧，童心祈一省。掩卷存三年，待取唐诗境。
一椽巧筑借崚嶒，半似仙人半似僧。来往闲云非俗客，盈虚明月是良朋。
囊萤映雪知谁继，负笈传薪愧未能。遥想悟斋如可遇，应留短榻共青灯。
老梅又吐旧时馨，谁折花枝插玉瓶。誉美文章称盛事，怀才寒屋伴霜星。
浮华渐去苍苔厚，山鸟时鸣心境宁。蕉尾泉边苦相待，知音未见叹伶俜。
见说韦编绝，在山泉水稀。多君悲喜泪，洒我古今衣。
短榻开黄卷，闲云出翠微。来鸿楼外至，无语接神机。
何以消馀晷，南窗自读书。古人犹友我，他事不关予。
灿灿珠灯艳，茫茫腹笥虚。欲将夸父意，披卷逐居诸。
一点灯如豆，四围山似屏。料将书万卷，堪补梦零星。
往事如云散，春风向眼青。生涯应自愧，高束十三经。
幽窗悄无寐，稍觉尘虑清。月色下床头，映我书册明。
微灯照孤影，慨彼华发生。永怀古先哲，劳心但营营。
阿咸新起读书楼，十二栏杆五月秋。万卷烟云香墨润，一灯风露碧窗幽。
新题华扁回鸾凤，高捲朱帘近斗牛。不用金籯遗孙子，好传鸿宝继前修。
汝于舅氏从游远，我与难兄相忆深。两眺青山来入梦，一江白水去同心。
檐花夜雨明双炬，鲑菜春船送万金。休暇何时定归省，舍云飞处是山阴。
自将茨覆屋，远胜树为巢。径曲菭花匝，溪回浪影交。
柳阴维钓艇，竹里搆行庖。我欲频相访，谈词愧草茅。
松树曾巢鹤，溪流可浣花。步鸣苍玉佩，閒鍊紫金沙。
挥麈怀王衍，横琴仰瓠巴。有时因客到，沽酒向西家。
闲斋寂无营，忘我外驰意。韦编在燕几，芳席蔼兰气。
薿薿庭草深，沄沄涧水驶。永坐弦我诗，清风自南至。
生平甘淡泊，质禀甚清通。经史沉潜里，溪山笑傲中。
梦游天禄阁，诗寄蕊珠宫。自是神仙骨，尘凡迥不同。
三庚节届祝融临，闲对明窗阅古箴。树杪莺喉调妙曲，槛边蝶翅舞芳襟。
嫩荷香远风频递，深柳阴重暑不侵。移榻帘前何所思，要赓解阜入虞琴。
夏日书斋静，荷风拂槛来。芬芳盈几席，翠帙带香开。
麴尘绿染万条丝，窣地浓阴暑暗移。旋渍霜毫铺玉版，细研荷露写新诗。
一天月色画图古，两部蛙声鼓吹奇。潇洒楼台临碧水，夜深倒影静垂垂。
水绕吾山山绕台，留舒羊茂共徘徊。应刘遮莫夸同调，终逊安乡八斗才。
青毡兀坐入寒更，左右图书拥百城。较与儿时还有味，一灯风雨古人情。
微霜下木末，丹黄变庭绿。翻风飒高寒，清籁散岩壑。
中有幽居人，旷焉绝尘俗。把卷坐林根，忘形静耽读。
兀兀千古心，烂烂双电目。道妙一以探，神理早涵蓄。
茂先三十车，金楼八万轴。秘之生蠹鱼，曷若贮诸腹。
用舍得自然，纵横洵是乐。先生黄门裔，书仓有旧筑。
车箭与南金，世誉仍相属。稽古继前荣，好学真为福。
巡狩不废学，书史常相随。驻跸值清暇，不厌往复披。
腹笥我何有，汲古堪消时。讵惟词藻贵，亦云言行资。
内圣及外王，大要岂外兹。返已多抱惭，空惭徒尔为。
古人不可及，非徒尚词翰。出处有本性，此际良独难。
高名震山斗，事定待阖棺。筮仕兴定初，天兴列史官。
凋敝日益甚，簪笔涕汍澜。国亡终布衣，家训传南冠。
朔风号纸窗，霜气肃檐瓦。耿耿一灯明，虚室意潇洒。
简编随意读，寻味我心写。淡泊得膏腴，肤浮付土苴。
上下观古今，一一归炉冶。此时天气寒，瀹茗代杯斝。
披帏盼高空，星河淡欲泻。邻鸡冻不鸣，应知和者寡。
读书秋树根，我爱杜陵句。风流白石翁，洒翰有同趣。
高斋傍疏林，落叶纷无数。天空景物澄，幽人独寐寤。
临窗手一编，游目屏繁虑。由浅渐入深，得新讵忘故。
所乐难强名，终身无餍饫。据梧吟高风，时与黄炎晤。
微雨潇潇生嫩凉，藕花零落满池塘。地宽月到中天小，气爽风过野水长。
观物无心参造化，开编有得即文章。佳辰好景登高近，更索新吟入锦囊。
读书馆筑近郊坰，兴废由来岁岁经。草长春深仍吐碧，墩留代远尚名青。
尚书墓古人谁扫，兰若钟鸣客自听。珍重前星遗像在，崇祠累叶荐芳馨。
木落寒崖鹳雀哀，夕阳愁入鲍家台。流空日月堂堂去，拍座烟云故故来。
骨肉至情工作别，帝王大度不容才。古今何限穷途泪，万里江山一酒杯。
莲峰飞鸟上，引手接明霞。檐浅云常宿，松深日易余。
山僧惟习静，野鹿解衔花。吾亦忘机客，埋名谁复夸。
欲采秾花可自由，春林多是不宜秋。相如解作长门赋，竟遣文君怨白头。
二更古寺一灯青，梵阁秋风语刹铃。铃语分明谈往事，萧萧落木晚柑亭。
叔世难容真士夫，阉刘倾轧一身孤。拂衣径向山中去，滴露朝研点易朱。
丞相池亭闻久废，樵人指点有遗碑。松衫路绕知何处，燕雀堂虚见旧基。
墓识福州张太守，台平唐代李公垂。怆怀旧事摩残碣，白柰飞花梦正迟。
凭吊悲风几白杨，熙宁逸老旧时庄。碑横古道留残照，人记躬耕说侍郎。
有母克成偕隐志，无儿难问读书堂。吟楼更忆韩仓士，一代于鳞亦渺茫。
王子西京秀，能谈驷铁风。读书居小阁，望远欲凌空。
玉女烟鬟乱，金仙露掌浓。高歌下易水，不哭阮生穷。
历山草堂最深处，长史题诗久仙去。南峰衲子营精庐，杖履经过重游寓。
公垂遗迹留山隈，数卷长依佛火开。栖迟颇自爱岩壑，憔悴岂即期公台。
浮沈幕下名逾重，政府倾危相遘弄。频遭迁徙忘恩仇，岭海江州均一梦。
沙堤筑就近悬车，追忆前游愿遂初。何日重寻石泉寺，妙香灯影读残书。
极天鸿雁怆离群，第五名曾汐社闻。狂客长瑜原善谑，酒人孙楚早能军。
对床旧约愁听雨，异地思亲独望云。难得读书行万里，故山猿鹤莫移文。
照雨摇风独下帷，碧纱长护碧琉璃。禁烟不到鸡窗火，分与邻家晓乞时。
十载东林尘外踪，渔歌樵唱上方钟。诗成尽染烟霞色，性定应同土木容。
破戒常持社中酒，捐囊曾买路傍松。重谿回壑犹嫌近，更入吴山第一峰。
青藜山馆啖澄江，左手离骚右玉釭。身作蠹鱼游册府，閒看带草长芸窗。
征南注左甘称癖，圯上传书气未降。壮尔百城真坐拥，邺侯如鄫不成邦。
茆屋书声何处寻，五峰旭日到林阴。梧桐早漾疏帘影，葵藿潜倾晓露心。
过隙白驹怜景急，语梁玄燕识春深。柴关好为吾侪掩，莫遣秋波思入吟。
西山雪霁晓苍苍，玉帛车书觐帝乡。鹊观双悬天北极，龙楼交映日重光。
和风旆列龙蛇动，气肃鸳鸯剑佩长。衮职小臣无寸补，十年主计愧含香。
溪山深隐处，一径渐通幽。六合同吾宇，南州独此楼。
浮云连海动，河汉自天流。高枕丹霞上，春风笑未休。
好山端为此君来，竹径茅堂次第开。曾向读书台上望，西风吹尽陌中埃。
危亭百尺绝尘埃，兰砌花阴长绿苔。大地山河收一抹，小窗灯火罩层台。
鹤归犹忆千年事，凤翥遥从万仞回。缥缈白云还想像，如闻笑语半空来。
夕气正凄紧，窅然烟磬过。岸虫辛语草，山鬼啸披萝。
月近寒无际，松坚秀不磨。古人随意接，予好亦无颇。
是尔栖迟处，西山爽气增。孤亭悬树杪，小径入云层。
谷鸟啼窗竹，岩花缀涧藤。冷光摇碧霭，岚彩冒疏灯。
春早远行迈，悠悠剑独携。山程过石岭，水渡问那西。
风景堪描画，烟花入品题。孤村读书处，古木有猿啼。
一茆正可借閒居，怪底年来倦读书。枕箪乍凉人睡觉，香风送过绿芙蕖。
蛙宫陈乐部，阶树应时禽。虽无山水缘，耳畔足清音。
斋中何所有，木榻与布衾。门庭多韵士，弦诵间豪吟。
灵气归海潮，自北以至南。海霞朝夕变，涛声自古今。
人生如风萍，一别即商参。念此恻中肠，惟赖酒杯深。
坐客扬清歌，歌罢还复斟。颓然遂至醉，无言对韵琴。
白云山上白云居，袅袅丹梯万仞馀。君自磨厓寻胜迹，何须服食检方书。
三冬琪树依瑶圃，半夜银蟾傍土除。闻道班麟还可驭，凌风聊试碧霞裾。
空斋閒掩碧苔滋，只隔重门窅若斯。惟有书声关不住，听残凉月二更时。
不思何肉与冯鱼，滓秽宁教溷太虚。嗒尔坐忘南郭几，翛然人似上皇馀。
身依地水真如幻，俗少耕渔近厥初。欲作琼南风土记，山经月令不胜书。
闻道栖禅客，观空不废书。萝轩僧梵寂，木榻世情疏。
贝叶藏山鸟，昙花隐壁鱼。由来方丈室，即是草玄居。
材馆抡多士，兰台出秘书。紫庭储相日，黄阁礼贤初。
奏技颁银管，披文映玉除。淩云自有赋，何必羡吹嘘。
旧事弘文馆，新恩翰墨林。琼轩开丽泽，天路合朋簪。
岁月诸儒论，风云列圣心。何人种桃李，于此欲成阴。
虞代收元凯，周廷引庶常。今兼文体重，古以事功良。
礼乐从先进，鹓鸾接末行。何当刷毛羽，云路共翱翔。
书带草新绿，阶钱苔半生。尘埃展旧榻，鸟雀聚虚楹。
有弟官皆达，群儿学渐成。人琴竟已矣，含叹几时平。
清晨起坐小茅堂，万事无关一炷香。展卷细观前圣奥，驰名敢学世人狂。
也知老病年光促，争奈诗书意味长。但愿桑榆粗有得，肯随流俗叹斜阳。
殷生纚纚说行藏，令我翛然思沈郎。予告乞分天一曲，移家俱住水中央。
浮生转爱青云薄，傲吏能私白日长。料得书成应自署，春秋繁露汉贤良。
春风携步上南冈，剌眼杉松隔岁长。暂止鹊疑怜旧主，重移巢故傍西堂。
喧啁屋瓦千渠事，狼籍书堆为底忙。可是山栖犹未稳，曾沾雨露向朝阳。
山云四塞雨不绝，田父出门还入门。尽地水疑桑海变，经旬冥畏日车翻。
苍天不悯周馀在，北极遥瞻嗣主尊。长夏春袍犹未释，草茅心事欲谁论。
太白骑鲸天上游，空馀台榭倚山丘。开元风月诗千首，万丈豪光射斗牛。
晴晖抱芳意，丛桂结遐忱。风光散繁蕙，云色留松阴。
玩景陟书台，台石蘼芜侵。梁王悦坟典，兼之山水音。
探奥坐萝石，咀藻登山岑。选学出名贤，炳焕为儒林。
用物岂不弘，精爽亮难沈。恍惚烟云间，魂魄时自临。
怀人允在昔，睹迹乃以今。愿修涧沚毛，一罄平生心。
何处寻幽胜，闲过惠远家。到门云护砌，挥麈雨生花。
寺后峰阴合，阶前树影斜。钟声休报晓，吾欲演三车。
城西别墅构书台，一旦登临实快哉。山水有缘情自合，君臣未得惑难回。
直将浩气九重塞，带得清风万里来。天表孤忠留胜迹，月明千古照真才。
院院烧香礼月星，笙歌一派隔银屏。垂帘正诵周南什，不省羊车过后庭。
松云苍翠石泉清，茅屋人家远俗情。猿鹤未归秋寂寂，隔林时听读书声。
闻道和熊阿母贤，翻来选胜断桥边。亭亭古树流疏月，漾漾轻袅泛碧烟。
且自独居扬子宅，任他遥指米家船。高风还忆浮梅槛，短烛长吟理旧毡。
读书台下立多时，极目遥天去鸟迟。古寺久无丹柰树，一床残梦老僧知。
病起怯登台，伤春独坐来。鸟鸣移白昼，花落点苍苔。
尽日重门掩，焚香一卷开。知无奇字问，不是草玄才。
四百峰高日月回，橐书从此谢氛埃。遥分木客藤萝幔，更上麻姑锦绣台。
石臼晓春红翠响，玉笙宵奏凤凰来。澄心静夜丹光里，七十璇房次第开。
吟迹岩空覆绿苔，俄然天地此高台。颓波力障心常在，荣政周除雪后来。
景仰光风山独秀，绪馀遗泽水深回。后车可继资贤令，伟伟乾坤更看谁。
旧客重来古刹林，柏条飞帚拂尘襟。泻泉风送晴还雨，密树云栖昼亦阴。
迹印苔痕知鹿过，鉴开萍孔识鱼沉。石床坐久僧归院，更看蒲团与论心。
课农课子挟遗编，随处维舟杨柳边。相逢倘有人相问，不是米家书画船。
暮色常如斯，孤真保终吉。爱此嘉树林，倚杖数晨夕。
有时高鸟下，驯扰不吾避。好音醒远心，文羽耀真憩。
昏鸦结侣归，烧灯犹未食。耽幽有馀兴，减食非所惜。
逾八又五年，吾生过其历。无事此堧中，古期或可必。
举觞祝吾树，愿树五千尺。何必庄家椿，得气各有适。
章华之台浮云空，繁华又到吴王宫。西山烟光照林麓，南浦云气随蛟龙。
瑶殿金扉倚虚旷，象床玉几生雄风。忽然梦入紫微内，绡衣雾湿天香中。
梦醒芙容日亭午，但知六月不知暑。侍臣不敢催鸾舆，辇路光飞洒尘雨。
当时铜雀凌漳河，锦城雪影摇岷峨。天下苍生苦埃郁，三处较凉谁最多。
东下长江二千里，楼阁高连冶城起。岂知炎热正如焚，鼎沸难容一杯水。
初忧未破曹刘墙，再欲食鱼还武昌。回首寒溪旧游处，烟草凄凄耕牧场。
君今归去访遗迹，自古兴亡休叹息。有酒可献重瞳坟，南望九疑才咫尺。
我家住近荆公台，天光一鉴林塘开。面面青山如图画，烟云卷尽空翠来。
岸头种花还种竹，风日芳菲艳红绿。珠帘卷起倚危栏，生意欣欣快心目。
锦鱼群跃双鸥飞，俯仰上下皆天机。世外游尘飞不到，石床但听声唔咿。
客来试问荥阳派，通德门前长书带。青春满架邺侯书，觚椟云飞蚕与虿。
衣冠想象南渡时，琼枝玉树相光辉。百年祖考见余庆，佩衿济济越庭帏。
笑我平生探简牍，伯仲翩翩期嗣续。寒波青影落孤灯，风雨潇潇夜深读。
科名作教淮海堧，升除又上江西船。玉溪冰雪大于斗，广文座冷怜无毡。
脊令原头声更苦，手足摧残愁肺腑。不才幸有两男儿，玉臂云鬟吟杜甫。
熊儿欲遣寻归途，骥子不来将奚如。吁嗟文献犹一线，莫令先泽俱荒芜。
田园欲归看图画，胡公胡公神变化。何时共坐秋水深，诗酒襟怀悦情话。
去市未为远，到门终是幽。小池阶下满，嘉木雨余柔。
鸟影高台近，春香各径浮。不妨车马客，暂此共林丘。
峨峨崖上台，万卷此俱积。玄圣閟其神，幽讨悉肝膈。
吐之经四方，廊庙行旦奭。轮扁愚蒙人，何足语心迹。
先生好遁藏幽谷，考槃自乐忘荣辱。朝看黄鹤天际飞，暮见白云檐下宿。
霜后班班柿叶红，雨过青青书带绿。萤窗雪案圣贤书，不惜勤劬终岁读。
每当心领神会处，如见孔颜真面目。信知名教有乐地，何羡轻裘与粱肉。
往年在南都，閒閒主文衡。九日登吹台，追随尽名卿。
酒酣公赋诗，挥洒笔不停。蛟龙起庭户，破壁春雷轰。
堂堂髯御史，痛饮益精明。亦有李与王，玉树含秋清。
我时最后来，四座颇为倾。今朝念存没，壮心徒自惊。
行帐适南下，居人局庭户。城中望青山，一水不易渡。
今朝川涂静，偶得展衰步。荡如脱囚拘，广莫开四顾。
半生无根著，筋力疲世故。大似丁令威，归来叹墟墓。
乡闾丧乱久，触目异平素。枌榆虽尚存，岁晏多霜露。
山头佛屋三五间，山势相连石岭关。名字不妨从我改，便称元子读书山。
吾山一何高，清凉屹相望。龙头出白塔，佛屋压青嶂。
云光见秋半，旭日发豪相。峨峨宝楼阁，金界俨龙象。
乡曲二十年，香火阙瞻向。金花香绵芊，梦想云雨上。
福田行欲近，重为诗酒障。终当陟层巅，放眼天宇旷。
伊昔边烽备不虞，太平移作梵王居。而今江表全无事，借我三椽更读书。
新晴快老读，斜日在遗编。吾非求甚解，会意即欣然。
芸叶满床尘梦稀，空林对雨淡相依。间身不与时荣谢，抱膝惟评古是非。
蕙帐风寒人未老，松门云静鹤初归。青山紫阁原同道，肯羡宫袍耀布衣。
帝江无目面，歌舞识成音。形天断厥首，操干意岑崟。
大化浩难量，悬解在明心。舒啸东皋上，薰风五弦琴。
莓苔点点路层层，此地分明胜概增。天上楼台山上寺，云边钟喜月边僧。
青松鹤梦生秋吹，实塔星华见夜灯。消尽尘襟三万斛，石床閒倚古萝藤。
臧室翻经何太漫，邺侯万轴新堪玩。长大谁如伯业勤，昼眠多似边韶慢。
斯堂扁榜号读书，读之百过乐有馀。焚膏继晷自克己，彬彬学子颜之徒。
念我壮年游天禄，万卷尽观如不足。羽陵蠹简拂蟫鱼，太一青藜曾照烛。
辛勤白发但尝胆，燕坐茅斋犹泛览。年来老眼渐昏眵，每展青编憎墨淡。
十载灯前笔下耕，如今雁塔幸题名。他年若遂平生志，肯为长檠弃短檠。
读书大林寺，航空天上来。泉石固所好，国耻恨未湔。
众志乃成城，斯任须并肩。疥壁意云何，愿言共勉旃。
我在正大初，作吏淅江边。山城官事少，日放淅江船。
菊潭秋花满，紫稻酿寒泉。甘腴入小苦，幽光出清妍。
归路踏明月，醉袖风翩翩。父老遮我留，谓我欲登仙。
一别半山亭，回头馀十年。江山不可越，目断西南天。
山腰抱佛刹，十里望家园。亦有野人居，层崖映柴门。
昔我东岩君，曾此避尘喧。林泉留杖屦，岁月归琴尊。
翁今为飞仙，过眼几寒暄。苍苍池上柳，青衫见诸孙。
疏灯照茅屋，新月入颓垣。依依览陈迹，恻怆不能言。
前年望归归不得，去年中途脚无力。残生何意有今年，突兀家山堕眼前。
东家西家百壶酒，主人捧觞客长寿。先生醉袖挽春回，万落千村满花柳。
山灵为渠也放颠，世界幻入兜罗绵。似嫌衣锦太寒乞，别作玉屑妆山川。
人言少微照乡井，准备黄云三万顷。何人办作陈莹中，来与先生共炊饼。
天门笔势到閒閒，相国文章玉笋班。从此晋阳方志上，系舟山是读书山。
春事时已歇，池塘旷幽寻。残红被径隧，初绿杂浅深。
偃仰倦芳褥，频步忧新阴。谋春不及竟，夏物遽见侵。
昔余游京华，未尝废丘壑。矧乃归山川，心迹双寂寞。
虚馆绝诤讼，空庭来鸟雀。卧疾丰暇豫，翰墨时间作。
怀抱观古今，寝食展戏谑。既笑沮溺苦，又哂子云阁。
执戟亦以疲，耕稼岂云乐。万事难并欢，达生幸可托。
谁能也学读书痴，园圃三年忘了窥。却恐主人如泄柳，谩携藜杖去何之。
山为屏障草为裀，黄犊群中早奋身。骨立诗书亦何有，不如参取坐忘人。
弱冠弄柔翰，卓荦观群书。著论准过秦，作赋拟子虚。
边城苦鸣镝，羽檄飞京都。虽非甲胄士，畴昔览穰苴。
长啸激清风，志若无东吴。铅刀贵一割，梦想骋良图。
左眄澄江湘，右盼定羌胡。功成不受爵，长揖归田庐。
尔祖谪仙人，读书匡山阴。伟哉云仍孙，千载同此心。
嵯蛾麓峰色，下瞰湘江深。石径入烟筱，岩扉闭云岑。
横经群猿下，散帙双鹤临。掩耳鲁生召，抱膝梁甫吟。
松际一片月，照君石上琴。七弦引遐思，清响生虚林。
圣代尧舜治，夔龙共招寻。干羽观苗格，箫韶放郑淫。
分符辞北阙，锡带垂南金。伫看文中赏，迟尔瑶华音。
海国横秀气，兹山郁嵯峨。群峰青天半，倒影凌沧波。
匡裕古哲士，结庐层峦阿。遗构委蔓草，岩扉长蓬科。
我来属杪秋，攀跻兴尤多。楼观出林表，石磴穿松萝。
琴樽落叶下，衣袂浮云过。群籁起天末，长风振寒柯。
手招谪仙人，宴坐朱颜酡。细读紫阳碑，莓苔共摩挲。
怀古访陈迹，贤达知几何。愧我山野癖，岁月徒蹉跎。
夫子金闺彦，侯庠赋菁莪。散襟发逸思，策杖仍长歌。
夔龙凤池上，珊珊振环珂。终当拂衣去，接武金銮坡。
螺山云白鹭洲晴，送尔携书赴郡城。庠序共谈新礼乐，弦歌仍是旧师生。
剑藏宝匣光犹见，玉遇良工器始成。老我无庸还拭目，图南指日化鲲鹏。
上年贤宰相，遁迹白衣时。试问葫芦卜，何如懒瓒知。
才名留别传，香火寄空祠。千载衡江水，东流有所思。
误训若稽古，字至于三万。一言思无邪，可以了群怨。
世人尔所有，夜光珠径寸。吾侪道固穷，君子兼山艮。
真馆何沈沈，寥廓神明居。阳庭肃宏敞，丹林郁扶疏。
眷言兹游息，脱屣荣利区。檐榱初日丽，池台凉雨馀。
焚香破幽寂，饮水聊舒徐。潜心观道妙，讽咏古人书。
怀澄神自怡，意惬理无虚。谁云黄唐远，泊然天地初。
回首抚八荒，纷攘蚍蜉如。愿从逍遥游，何许昆崙墟。
一夜东风吹白雪，化为胡蝶过西家。七香车远人何处，空认唐昌观里花。
野老读书溪水南，浑如杜甫百花潭。安得仙人来七七，且从禅客语三三。
山多秋雨都荒菊，树著新霜未熟柑。更约葛洪丹井上，好诗连夜为君谈。
昔贤居海陬，幽潜有遗址。简编不复存，培塿尚堪指。
三年不窥园，西京称董子。蓬蒿绕宅生，仲蔚号高士。
为学贵处静，业成尚致理。用行舍则藏，训诂殆卑猥。
黄门任大同，朱墨订文字。虽非注鱼虾，乃尔汇虎豕。
夫君系贵族，缀缉浙江涘。弱冠登巍科，禁省久历履。
今此乃作守，出处将肖彼。掉策国东行，去志疾若矢。
南州欲访古，不惮纡道里。遥知郡政暇，闭阁究经史。
仕学能两优，岂直野王止。来慕子所歌，亦复懦可起。
泊舟亭林湖，突兀空王宫。当时读书处，鸟雀呼秋风。
前瞻两金山，抃舞波涛中。眷兹一篑力，克配千仞崇。
恐有文字藏，中夜飞白虹。荒哉梦中语，且复诳儿童。
我亦有书癖，五经老未通。草堂可遂结，当作两希冯。
兰亭脩禊处，爱尔好林泉。闭户不曾出，读书浑少眠。
青山秋气蚤，绿树午阴圆。何日期相过，西陵一问船。
地僻从吾放，山深少客过。昏昏蒸酷暑，郁郁抱沉疴。
断酒愁为敌，抛书睡作魔。云生空望雨，水涸不通河。
唱和闻蛙吹，遨游记鹤坡。辋川移绝境，瀑布激悬波。
数子论新好，诸翁乐太和。百篇齐屈贾，五字逼阴何。
共哂佯狂彻，焉知好辩轲。冰壶清莫比，铁砚老犹磨。
公子时同载，将军夜不诃。结交真有道，与物总无他。
每喜方舟坐，何烦信马驮。秋风千户竹，宿露半池荷。
席赌藏钩令，亭邀窃药娥。颇黎行冻蚁，玛瑙进寒鼍。
潦倒衣从湿，欹倾弁或俄。胡雏能觱栗，汉女善颦婆。
对舞翻朱袖，群讴敛翠蛾。纷纷方大噱，浩浩渐微酡。
壶中恒三马，诗成愧一螺。如何弃俎豆，却复老干戈。
落雁长淮远，蜚鸿大野多。死生俱异域，出处不同科。
泪泣荆人玉，肠回织女梭。祇怜成肮脏，及此叹蹉跎。
室已如悬磬，门今信设罗。凌霄萦小草，平地引危柯。
水鸟浮沉戏，林蝉断续歌。分甘留白屋，身免束青緺。
晚牧幽湖上，春耕曲涧阿。丹砂寻旧井，金刹过祇陀。
岂复同般乐，应知废切磋。茫然感平昔，兴发强吟哦。
偶成汗漫游，邂逅得良际。畏途日如汤，且作旬日憩。
居然二三友，读书此萧寺。古人固有之，岂意见吾世。
人生各有营，壮岁多秽气。纷纷陌上儿，倥偬名与利。
借曰未有知，蚩蚩事游戏。妖艳东家桃，醲鲜西邻醉。
北山斗双陸，南园赏新荔。谁能空山中，作此穷活计。
满架儒先书，学成欲何济。真如嚼余甘，泊然味无味。
是中有何好，吃吃不小置。拱手对我言，此亦各有志。
童蒙本无知，未省学何事。珍重希贤人，为我重指示。
蔗境初未佳，渐久乃有嗜。况兹得抠承，讵敢萌厌弃。
我闻重欣然，疑虑亦随继。言之岂云艰，守此谅非易。
勇锐亦易能，坚苦方可畏。河汾有礼乐，兴邦定房魏。
燕山有义方，仪俨真世瑞。斯人未云多，斯道今岂坠。
君看春后花，腊前已根蒂。勗哉记斯言，晨夕慎无替。
痴癖好冥搜，忘忧亦解愁。划逢难字窘，遍取韵书求。
忠恕闻何博，昌朝辨亦优。孚尹能进业，燠林勿包羞。
万叠青山锁暮阴，倚栏凝竚意深深。趁时士女忺秦服，学语儿童解楚吟。
当日繁华逐流水，何年拱把秀穹林。辽东俎豆铜川筮，认取斯人万古心。
客舍何所为，流光坐飞腾。出游足风雨，对晤乏友朋。
书鸱幸舆致，欢言启缄縢。拂拭蛛与蟫，曲此几上肱。
暗眼阅细字，未觉如蚊蝇。刮土辨古鼎，理丝梳乱绳。
领会划有得，意色若自矜。芸香入汉室，竹简发魏陵。
勺饮一以醉，焉事夸如渑。幽窗卷且舒，倦榻卧复兴。
匪欲备顾问，讵将干召徵。济物划稚念，治生颓俗能。
惟学足娱老，贤哲梯可升。忍穷定力见，返照浩气增。
童子未识察，招邀荒陇登。江之水浩浩，楚山何层层。
归思忽搅扰，肠肺攒锋棱。行止分已定，大方无滞凝。
一旦决云汉，谁识天池鹏。且复挟我册，掩关明孤灯。
后生信可畏，君年未四旬。我老长空倍，閒将三十春。
学行各有见，出处何必均。宁将诗泣鬼，肯与钱称神。
鲁语第一篇，子曰即次有。有子与曾子，专美孔圣后。
乃知古学者，尊师复重友。君之师友何，殆不止韩柳。
言诗卜子夏，作赋马相如。三十六字母，文公之四书。
知君便便中，自有一石渠。以貌失子羽，诸公其慎诸。
妙年尝自负，韩子补天笔。年及渭滨人，今也老无力。
送君如燕都，谁门可长揖。苏举黄自代，靖翁独我识。
朱先之桑梓，如我二人者。赵子于吟诗，一字不妄下。
虚叟明八十，硉矹老病马。年龄已衰颓，文字亦苟且。
扬雄论立师，始于书一卷。曾子贯忠恕，本无书可传。
赵子足著述，古今妙贯穿。考诸领袖间，深衣有表撰。
所谓先天易，诸人识不破。独一观物翁，入手不放过。
太极是生两，然后品物播。参以邵子言，佛老义自堕。
羲皇卦未画，世间有何书。今人所校者，惟亥豕鲁鱼。
曷不洗肺肠，求诸天地初。此理傥有得，万卷皆空虚。
博学果何谓，书不可不读。子思继以审，子夏继以笃。
是皆返诸心，夫岂泥简牍。试一凭危楼，万里送鸿鹄。
梦里家山十载迟，丹青只尺是耶非。墨池新水春还满，书阁浮云晚更飞。
张翰见几先引去，管宁避乱久忘归。人生若解幽栖意，处处林丘有蕨薇。
嵓壑有奇胜，缥缈馀风烟。石室谁所留，尚倚苍崖巅。
慨想龛中人，于今几何年。遗迹虽未泯，山深月空悬。
伊予陋庸姿，复苦尘务牵。此道难坐进，低头愧前贤。
尚幸忝私淑，静修有薪传。终当谢浮世，于兹订遗编。
风送吾伊隔竹声，邻童应解对韩檠。我怀髫发从师日，翻笑于今学未成。
寂寞寒窗下，观书胜苦吟。青灯风雪夜，黄卷圣贤心。
吾道关兴废，斯文几古今。凤兮胡不至，三叹泪沾襟。
阴壁下寒泉，阳崖隐深洞。想像张幽州，当年此弦诵。
遐情纳方寸，灏露惊宵梦。既有真积功，岂无致时用。
不然起绝学，犹当垂后统。济济唐开元，儒臣相伯仲。
文虽数燕许，名不并姚宋。遂令百世下，烟霞抱馀痛。
寻幽纵步贪，怀古清歌送。缅思白鹿翁，眼中见连栋。
兹山有道气，会遇或天纵。聊以永今朝，白云不可种。
幽人示我东山图，耳边如闻猿鹤呼。云生寒岩翠缥缈，树夹流水青扶疏。
中有山房绝潇洒，苔藓侵阶藤覆瓦。角巾隐几是何人，谢氏贤良读书者。
江风寒叶落，灯火夜窗虚。潭上罢渔钓，林中闻读书。
沈潜知道味，萧爽得幽居。勖尔抱贞独，荣名何足趋。
半窗寒雨夜深深，烧断兰膏一寸金。莫笑十年尘壁上，也曾明破圣贤心。
巉岩石室潋江东，昔隐唐官越国公。胜迹不磨遗像在，书声时落半天风。
远山如蓝近山绿，前门苍松后门竹。幽人读书栖石根，有客拿舟访溪曲。
白云冉冉落虚窗，清风泠泠散飞瀑。林泉深处隔红尘，便欲相依结茅屋。
大禹惜寸阴，宣尼叹川逝。但恐光景驰，及时当自励。
祸乱非所常，谁能遁斯世。矧伊贤者心，怡然与神契。
典籍对先圣，乐道以忘势。考槃在涧阿，衡门复长闭。
几席不暂违，弦诵日相继。椅桐交前庭，杂彼松与桂。
绿竹植后园，蔬果亦时艺。霜叶初焜黄，馀阴落秋霁。
散帙聊逍遥，临风游复憩。周流同天理，优哉永终岁。
寂理存太素，持满无纤遗。群生挟以动，日接忘荡怡。
林篁翠相媚，幽鸟停且飞。微觉远风至，时有烟光霏。
读书坐晨夕，新悦古与依。秉默涤外滓，逍遥何是非。
寄想偶述作，罔非阅历言。集丝成一机，丝丝各有端。
千人皆被衣，不究衣之原。但云粗者绤，精者为罗纨。
一物众所竞，真识求尚难。或复众弃之，讵即蒯与菅。
松松倒悬数干尺，身似藤萝缠怪石。有时怒随雷雨飞，三十六峰腹尽坼。
洪生兄弟性爱松，读书各据一芙蓉。黄山本是白云海，松树大小皆神龙。
罗浮七星作道士，邀予每道神仙事。繇来变化本无情，性尽自然天命至。
汝师汪子在天都，曾见轩辕得道无。莫浴汤泉生羽翼，且将石笋作摴蒲。
言兵实自轩辕始，八卦神机连甲子。峰峰布列是阵图，白云出没为旗帜。
阴符不用更钩深，象数之中总可寻。读易自应知战法，裁诗且复遣愁心。
在昔东倭军，乘虚寇孤县。竟沦蚩蚩氓，下等蝼蚁贱。
甲运三元周，太平遂初愿。山川明誓存，煌煌铁为券。
干戚张列营，尚有蜃气变。且移伏波柱，砥此万里甸。
因其独到心，著为独造辞。寸心即寸天，搜刮神鬼思。
可辟万古灵，未敢石匣私。汉人撰石鼓，何与皇周岐。
韩苏且蒙障，群儿宜受欺。日月悬诗书，讵尚岣嵝奇。
世多不平事，天意难遍雠。已有风雨声，飒飒生梧楸。
万鸿下寥阔，静女方闭楼。低蹙蛾眉青，黯若枯猿愁。
赴选供下御，六宫迥无俦。颇怜西家施，逝作江湖游。
弱年惯閒惰，每以书为仇。遂使枵腹人，常匿声名羞。
木叶复将下，已非前岁秋。岂真吾发华，在镜青常留。
飘风不自警，去水同悠悠。与为伏井龙，宁为耕田牛。
赫何云爞爞，林鹳方仰鸣。瞻彼五母鸡，未肯负雏行。
桔槔卧深樾，水涸烟草青。氐房入朝宫，群有咨嗟声。
二苧欲垂子，桐葩正含赪。愿以银潢流，普作甘澍倾。
海气含夕晖，赪然照东岫。谁怜孤树枝，对我病颜瘦。
天造无至平，耳目有奇彀。当借禅缁书，缄心习无漏。
蹊南归倦樵，草动出鼯鼬。欲摄晻薆思，移之入苍秀。
群雅日凋谢，后起靡有涯。奇觚累百人，各自名其家。
吾衰尚有志，道古闲诐邪。有明三百祀，揽秀披春华。
青田与青丘，二美洵无瑕。吾乡数程贝，双珠握灵蛇。
自从永宣来，其辞正且葩。洎乎嘉靖季，七子言何夸。
钩金纵可拣，莫披黄河沙。一咻众楚和，是后尤卑哇。
先公闻鴃舌，顿生亡国嗟。吾欲返正始，助我者谁邪。
素王六经外，论语其总龟。纪者六十四，义取春秋辞。
同门有不善，一一具书之。由求予亢寮，言失不可追。
揆诸朋友义，情得徇其私。宁形弟子短，但以尊先师。
试观孟子徒，克丑亦若斯。后儒不晓事，吹毛务求疵。
倡论辍从祀，平反者为谁。不若乡愿人，非刺无可施。
瞽宗祀此辈，众口庶不訾。吾思屋上乌，爱由丈人推。
云何七十子，一眚罢其祠。何年复旧典，俎豆敕有司。
男女一相悦，情迫莫自持。不闻桑中契，先以定情诗。
国史明得失，輶轩别醇疵。如何历郑卫，专录淫人辞。
鸡鸣风雨夜，奔者亦可危。执袪遵大路，岂不畏人知。
丘中有麻麦，两雄共一雌。双双李树下，宁免相诟訾。
立言讵可训，说者宜再思。无邪尼父教，用告童子师。
孔门善说诗，子云商起予。流传大小毛，授受大小序。
纵有齐鲁韩，见之色斯阻。夹漈一后生，攻以烈火炬。
先儒误听信，凿枘生龃鼯。微言忽中绝，大义不复举。
闻人左丘明，著书秦相吕。其言虽近诬，其事颇足取。
国侨赋褰裳，晋为退师旅。木瓜美齐桓，情岂系男女。
诗教厚人伦，诲淫何独许。可怪上蔡师，为力亦太钜。
芟弃郑卫篇，窜改雅颂所。谁为辨异同，复遵笺传语。
九畴一五行，洪范义先具。伯鲧一汩陈，维帝乃震怒。
启贤能继禹，天罚行有扈。桑门易地风，其说本舛互。
奈何洛下儒，侮圣不知惧。用三革其二，变一成百牾。
既与洪范殊，宁免彝伦斁。百世而可欺，君子亦有恶。
书名达四方，掌之周外史。曷言乎书名，毋乃小序是。
马郑注漆经，大义已及此。古文虽未见，序先畅厥旨。
云何宋诸儒，深文共排毁。吾闻国史言，序书自孔子。
哀哉秦火后，未亡亦仅尔。苟属圣人言，亦当存其似。
不见小戴文，礼家以取士。何独诗书序，攻者后先起。
谩从尘籍问三馀，试听山僧说太初。仓颉未生先有字，庖羲才画已无书。
江城习静门长闭，海日当空室自虚。归去致声曹处士，高秋迟我子云居。
经纶起方寸，所恃宁不危。积微潜自引，灵辉扩无涯。
纤云蔽朗照，日月用以亏。况乃汨嗜欲，自戕良可悲。
吾道残编在，秋斋翠色深。杜门如老衲，力学尚童心。
霜叶鸣寒牖，风枝动夜禽。年来人事少，稽古遂抽簪。
断绝浮尘梦，支离世外居。青灯堪耐久，白发不违初。
阴砌虫鸣露，寒更月照庐。功深风雨后，甘苦竟何如。
不出繁华境，焉知避世心。泉清消俗虑，云淡静尘襟。
鹭浴盘涡浅，莺巢接叶深。物情欣自得，相对惜春阴。
高天何寥廓，茅屋十馀尺。上有飞晨风，下有不归客。
重衣垢以敝，散帙黯无色。仰首惭壮夫，垂心事雕刻。
弟兄琴砚久相依，复向官斋共掩扉。春草池塘他夕梦，北风鸿雁一行飞。
香株有胆堪充佩，椰子无心足慰饥。莫谓海天南尽处，海公人物古来稀。
我如枯树托婆娑，爱见新条发旧柯。往日读书真恨少，少年如子岂能多。
风轩百尺摇阴翳，云幌千秋对啸歌。愿得隔窗斜倚听，立深飞絮覆阶莎。
披册千篇富，精心一字难。悦因成解后，劳在致思端。
义就三仓辨，形稽六体完。雌黄初未下，竹素获流观。
瑟僩文随了，虫鱼注亦殚。迷疑殊穆传，诘曲豁殷盘。
诵似珠从贯，怡如冻释澜。由来书义见，百遍莫辞看。
所居江上宅，春柳万千枝。绿径最深处，幽轩独咏时。
微风一以度，好鸟频相窥。忽见古贤意，无言中自知。
秋容自老君方少，昕夕披寻岁月长。不识五车书就日，却须林叶几番黄。
仲夏草木莽，离慜郁长鞠。凉台不可得，仁祠映林麓。
呼儿移卧具，来就老尊宿。板榻欹云眠，草裳离尘服。
炎光大火灼，惟期就汤沭。忽然玉虎鸣，但觉金鸡伏。
奋铎振天关，冲孔回地轴。顿忘瘅暑心，愿言被雾縠。
始知转眼间，世事多翻覆。贫贱安足悲，篝灯向西塾。
连雨胶河涨，新晴路始开。书凭双鲤至，秋带一僧来。
煮茗烟迷竹，谈经月上台。不堪追往事，山径锁荒苔。
口舌相击掊，其伤已在性。未闻衍髡才，可夺六经柄。
与子共敦勉，止水相其定。大小千万潭，月无二天印。
持枢非至中，师商有同病。须知虮虱微，亦禀于穆命。
此言吾实狂，亦未免于拙。愚者闻未知，智者听不屑。
生性无讳藏，终难扪吾舌。笑彼忮险人，违心竞流别。
门户似显防，制度实阴窃。牛溲难作醨，鼠璞几为玦。
一雨过城去，蛙声已盈屋。渐茁新竹枝，来照佛面绿。
羁人爱凉爽，移书就檐读。庭西累累梅，喜有半林熟。
邻翁来叩扉，携蔬劝醽醁。顾视眉辅间，喜气隐相属。
荧荧孤灯光，兀兀两人影。万竹环屋喧，风止亦不静。
君心薄九霄，我怀落千顷。我为朱鳞翔，君为元鹤警。
阊阖摩云旓，其光动瀴溟。斗阁绝缘依，坐有六合迥。
敢作虚无逃，相期在素秉。帘影转绿萝，夜气极清耿。
秋烟芜作牧牛场，十万豪家花月庄。渺矣我思谢安宅，岿然如见鲁灵光。
生香抱牖皆芸叶，古翠当檐是蜀冈。不断读书真种子，便存破屋胜华堂。
云姿弄天表，海气为一清。目因细书倦，养以山光晴。
山如素心友，但向吾几横。况有友如山，对睐常青青。
至澹不习媚，至乐无匿情。萧然一室中，两榻同一檠。
日暮叩柴荆，良友偶来过。爱此荷叶香，置酒溪南坡。
有荷不能花，有酒亦未多。且随水鸟閒，溪上同婆娑。
蜻蛉十百飞，织荇如织罗。微风开荇丝，倒见山嵯峨。
伶部无瓠巴，筝琵满天下。钟子独抱琴，流汗面如赭。
长霄回夕风，奔尘轶空马。麒麟困盐车，趗趯在郊野。
龙门惭腐刑，文君泣新寡。宜哉面壁呵，先有问天者。
慈明昆季吾之友，今始登堂拜丈人。樊榭风流话同里，真州文采吊遗民。
门多隐德天终相，箧守传书道不贫。二百馀年桐荫在，孙枝四茁有新筠。
恝焉念吾子，才敏勤读书。相逢析疑义，往往能起予。
世道纷百歧，定足观其初。志满健卒班，谁当帅之渠。
丰年裕佳稻，筑仓正堪储。既富亦弗骄，深藏宜若虚。
飞叶狂四天，吾嗟借风势。当其势未平，谁敢戢横厉。
万理归本根，花实尽蒙翳。苍松不媚春，乃不受秋制。
吾生名厕儒，所学已微细。何复累诸妄，而使心受蔽。
闭之重帷深，羞涩等新妇。恨因蚕织工，终身役其手。
阿姑年过笄，独处尚无偶。对镜有惭颜，未敢訾父母。
春棠发野枝，语以海鸟丑。所值皆自天，东风究何负。
不平徒用伤，时命本难苟。未闻唐虞朝，庙堂重骍牡。
供佛有薄田，居僧皆习农。每以经课馀，共出田亩东。
田麦三尺高，田禾水瀜瀜。垂垂大袖衣，时纳山花风。
岂必千仓箱，中岁愿已丰。庶几疏食安，不作沿门佣。
陵上松柏青，群鹰据之巢。健羽能击风，讵畏秋声高。
平坰产无兔，燕雀难为饕。睥睨空濛间，积心亦已劳。
何如饮露蝉，不识秋叶彫。遗蜕归自然，灵气还逍遥。
四十男儿学干谒，朝游江淮暮吴越。漫将衣食累朱门，讵有文章动金阙。
倦游屡岁赋归欤，故人相值还唏嘘。劝我莫作千里客，留我共读三冬书。
忆别吴阊一年久，为我糟床压春酒。入座争迎作赋才，当筵更觅弹筝手。
酒酣慷慨唤奈何，风光一往如流波。女坟湖北莺犹少，短簿祠南雨正多。
君家奇书一千轴，锦袱牙签光历碌。愿随潘左伴青缃，羞与金张斗华毂。
嗟余短鬓日苍浪，太息忧来未可忘。鼓挝马槊差亦得，若问读书非我长。
有客示我匡山图，万山深处人读书。丹青满眼生气逼，谁画此者唐六如。
曾闻兹山秀岩壑，襟带江湖控衡霍。长林绝地生风霆，飞瀑垂天挂帘箔。
谷窿云蓊相吐吞，藤萝为屋松为门。青冥无梯势突兀，探幽到此心神昏。
五老峰高人绝迹，三峡桥危心胆裂。閒招白鹤瞰神龙，深涧疑存太古雪。
咏茅选胜构书堂，牙签玉轴纷琳琅。无人唤起李太白，惜哉头白方徜徉。
披图谛玩经营意，惨淡霜毫无董巨。平生剩有山水情，颇爱读书无此处。
翛然花木荫茅庵，一炷炉烟经半函。閒向窗前课儿女，微风晴日诵周南。
旧址高峣在，登堂见古人。两朝三大礼，万里一孤臣。
其雨朝阳怨，言归岁暮身。经年离别泪，到此欲沾巾。
知犯书淫病，谁违意所耽。消閒商古事，采异佐清谭。
意得惊兼喜，思深苦并甘。世间惟此物，多取不为贪。
绝磴苍茫俯碧浔，烟萝寂寞此登临。已餐石气清诗骨，欲就禅花证佛心。
隔岸云山无鹤导，满湖风雨作龙吟。归舟怅望江头路，杳杳疏钟度水深。
离溪罨画亦天成，时鸟缗蛮有友声。读罢残编心一静，个中消息最分明。
台废尚遗址，荒荒宿草中。在朝能独立，致命见孤忠。
始信读书效，因高力战功。斩蛟与射虎，未足号英雄。
吴兴千嶂拥苍虬，二水何殊洛涘游。家傍沈郎青桂树，诗成柳恽白蘋洲。
石门深锁藤萝雨，山笥曾开薜荔秋。枢筦借才今赐履，明农谁许问营丘。
阙下曾思侍从臣，风尘不到五湖春。且从茅氏开金涧，谁为徐卿送玉麟。
浊酒可能容我辈，浮名未肯傍时人。钓船亦有夷犹兴，何处汀洲采白蘋。
散帙初日上，钩帘受荷风。心香相吐纳，舌本青莲通。
能宣圆妙谛，沧海回鱼龙。鼓荡薄清景，秋阴结遥峰。
晨兴心骨清，涉趣不暇理。橹声划晴窗，孤阁悬秋水。
湿翠招欲来，落影在书几。故人忆园居，幽赏或同此。
陶公非但爱吾庐，泛览流观十载馀。映雪古梅开户牖，哦松新水绕阶除。
传家箧里三坟字，散帙林中二酉书。问讯当年居士宅，只今驷马在门闾。
闭门开卷日何长，草木萎黄又见苍。坐榻几穿当膝处，飞萤多入照书囊。
荒庭鸟迹翻朝几，古寺钟声到夜床。揽镜莫须愁鬓发，凌云终自达明光。
岳麓东环湘水回，长沙风物信佳哉。妙高峰上携谁步，爱晚亭边醉几回。
夏后功名馀片石，汉王钟鼓拨寒灰。知君此日沉吟地，是我当年眺览来。
十年长隐南山雾，今日始为出蛐云。事业真如移马磨，羽毛何得避鸡群。
求珠采玉从吾好，秋菊春兰各自芬。嗟我蹉跎无一用，尘埃车马日纷纷。
寺压孤城断，堂开积水围。一僧当茗灶，群鹭狎荷衣。
被酒时登塔，持书晚坐矶。鹤腾知客至，嗟汝咏而归。
挟册厌时嚣，蹑屩辞故林。岩栖延孙啸，壤室鸣卜琴。
流霞润清缃，飞溜助高吟。兰衷托隆古，萝尚谢兹今。
頫仰千秋士，庶协丘中心。芊眠屯崖雾，羃历出岫霖。
窃用返招隐，冀子惠好音。毋令三径合，言乖二仲寻。
纵横彩笔写云霞，其奈山人行径赊。绮语谶来无一事，偶然微雪警窗纱。
邹君新卜汉江居，带草缘阶墨染渠。雪满梁园堪就赋，天回碣石易成书。
阳春里近高谁和，大酉山连胜有余。衰病转怜奇字少，不烦踪迹子云庐。
潇洒幽庄县郭南，屏山近屋翠于蓝。閒开书卷消长夏，好似龙眠白石庵。
天上蓬山暂赐归，书庄重理旧茅茨。锦衣光映梅花雪，具庆筵中奉寿卮。
山阳吹蓬不成音，凄断登临旧碧岑。云积步廊春袖湿，灯寒残酒夜钟深。
河山憾折延陵剑，风雨长迷海上琴。闻道九峰通赤帝，松杉鹤羽待招寻。
一瓢蔬食非难受，万里毛锥亦易投。青眼今宜惟古是，黑头命未与仇谋。
小将一杖扶岐路，何许孤槎访斗牛。奈可逝波频洗眼，等閒不漫过桥头。
千古文人信有权，一言那肯博婵娟。为逃相路教歌舞，严续殷勤亦枉然。
新岁草木茂，去陈茁其初。人生天地间，而与此类殊。
生年日已长，问学日已疏。扣之无所有，安用七尺躯。
刘公笑欧九，轼辈当何如。况我所得者，沧溟之一盂。
躬行圣所贵，记诵乃繁芜。自古识字人，嗟嗟扬子云。
晴柳烟江路，幽探喜共君。暮风歌鸟翮，春水玩鱼纹。
石老犹含态，蛟闲不起云。沙头寻鹭侣，且莫话三分。
千峰选胜著西清，讵许顽仙厕会盟。白芷青兰时照眼，乌丝翠袖不胜情。
詶恩故有双龙在，徵事堪令半豹惊。见说边烽劳仄席，肯容定远又书生。
绣裳赤舄事征东，麟阁曾经论武功。圣主何心收印绶，遗孤今日大山中。
过辞家庙貂蝉在，独上关河雨雪融。寄语伯禽多自爱，成王原不忘周公。
凄烟衰草平原暮，二士千秋那得寤。閒愁不到钓鱼矶，习心未遣亡羊路。
苇花平岸变霜容，总是窗前书带丛。何时棹向朱泾去，船子元无半字踪。
高人卜筑武溪上，一室萧然分外清。何日更因春水长，买船来听读书声。
积雨豁新霁，清和美风日。幽草萋以繁，嘉树荡初密。
危亭肃清敞，盛集任真率。豪饮徂徕六，能文建安七。
兰香袭佩纕，竹色映书帙。于焉憩尘劳，聊以慰烦疾。
僶俛曳长裾，慷慨投巨笔。役役著衔马，沾沾处裈虱。
但愿尊有酒，此生醉中毕。君看彭泽翁，有田惟种秫。
一灯寒夜掩空门，万卷经书自讨论。身寄河沙离独劫，心游洙泗得真源。
天花细逐芸香落，法雨微滋带草寒。知尔逍遥钟梵里，学成休负远天恩。
湖州得娟俱充袜，我把轻缣试高揭。东涂西抹出天涯，管领烟霞主风月。
人家联络住青山，良朋好友时往还。读书比比不出户，柴门流水声潺湲。
危椒绝磴走行旅，岚气湿衣云作侣。山腰隐隐见招提，落日长途渺何许。
林坳树底跨浮漂，一泉玉泻秋琳琅。荷衣凉透忍不得，寒郊瘦岛谁争强。
遥天两两沙鸥起，中有昊船过越水。轻帆带影掠双凫，顷刻钱塘三百里。
平生吾亦信吾痴，抽身欲往良不疑。酒家急就浅磈磊，取醉还酬个里诗。
闻道林塘景，萧然远世情。苔阶多鹤迹，茅屋有书声。
曾著潜夫论，因传处士名。空馀图画在，翰墨尚留馨。
扰扰红尘地，思君在翠微。游人不到处，幽鸟亦忘机。
碧草摇书带，秋风脆芰衣。竹窗休早掩，时有白云归。
相对忽相忆，春山不见君。飞花何太急，啼鸟故成群。
癖似嵇生懒，知惭鲍叔勤。昔年题壁处，寥落隔松云。
圃有嘉蔬沼有鱼，庭闱甘旨奉安居。桂花露重香浮屋，秋爽满林闻读书。
许询都讲去，浮玉白波南。海客求碑到，江僧写偈参。
匡床开竹苑，乱帙寄花龛。米汁曾无禁，山觚半夜谈。
名山君去卧烟霞，文苑风流更几家。已报江南春最早，楼前千树尽梅花。
橐书兼梵策，往寄佛龛开。能挟沙门去，还同颖叔来。
青霞封石臼，朱草积香台。欲策桄榔杖，鸡鸣看日回。
海涌山前一草庐，下帷三箧有藏书。五经他日咨同异，来共诸儒讲石渠。
卜婚千里凤凰飞，玉润人如卫玠稀。日暖渡江持橐至，春深隃岭迓轮归。
重来铃阁临朱鸟，新佩银章向紫薇。谁似世臣今四岳，君王咨尔正垂衣。
会计佳山君所有，石纽藏书凌大酉。四序长开镜里花，十年种就门前柳。
解经宛转注虫鱼，问字离奇尽蝌蚪。河阳三十仅嬴馀，函谷五千曾秘授。
以兹澹荡少宦情，梦著林泉轻组绶。清溪之政不再春，前与纬真称敌手。
月旦悠悠好画龙，浮云忽忽成苍狗。几经霜信剪芝兰，何限雷门鸣瓦缶。
谷城黄石君所师，句漏丹砂吾得友。伏枥俱成历块心，悬河共哆谈天口。
许将幽赏契寥寥，一任功名归九九。人生聚散那可期，吴苑花前重回首。
自言习气剩三馀，小结吾庐才一亩。閒宜策杖抚孤松，饥即腰镰刈秋韭。
散帙黄虞事可知，操椎六五头堪掊。身谢灵均虎豹关，游逐史公牛马走。
室远何繇见玉杯，情来只合看齑臼。要图缣素挂槐堂，领取风云还瓮牗。
江山胜境乐无央，竹简閒勋能不朽。骥壮犹如日正中，鹏飞须积风之厚。
著君丘壑为书淫，割我烟霞难墨守。矫然云卧直须臾，圣代逃尧终得否。
名山恨不幽，兹境石颇矸。蓊郁山树层，似出翠微半。
我从淮汝来，簪绂愧羁绊。岑崿经屡奇，莓苔迹多换。
磴绝零露滑，峰交裔云粲。穹壁隐巉岩，细岫聚回乱。
披榛度石梁，架壑构云馆。齐梁閟春秋，藤萝掩昏旦。
院鸽出香厨，池倏泛文澜。物役绝将迎，心赏寄游玩。
真乐岂外奖，遣累自中晏。性于智者同，宦比长公散。
即趣合神期，陵谷非所叹。翛然得我生，微尚托星汉。
玉马千秋散白云，荒台烟草最思君。至今招隐山前月，缑岭鸾笙尚可闻。
秦中还使节，汉上卧文园。散帙便欹枕，看山足杜门。
书藏京岭近，剑倚石城尊。知有南熏奏，长歌圣主恩。
负笈中林白鹿前，草堂何但似青莲。玄风大士通三昧，金粟如来第几传。
箫管壁开喧蟋蟀，薪蒸樵后得貂蝉。名山西访藏书地，欲上鄱湖月下船。
书来闻尔注离骚，海上青山对浊醑。织畚纬萧贫亦得，不妨长啸白云高。
东山君早出，人忆著书年。竹牖飘晴叶，松门起夕烟。
经声秋瀑下，笔札白云边。久系苍生望，深知谢傅贤。
新晴别馆夜何其，拥褐寒窗读楚词。月色半庭人语静，松阴满地客眠迟。
闻鸿倍觉江村远，望斗方知阁道移。自分一生同木石，安居何恨遇清时。
拭却韦编尘，衣冠对古人。著来皆肺腑，道破益精神。
把斧樵珠玉，恢纲网凤麟。拟将半尺帚，匝地扫荆蓁。
梵宫遥望海云边，莲社惟应结净缘。觉树影中持半偈，诃林深处伴枯禅。
独将远意操流水，更倚孤峰听暮蝉。千里共看元度月，几回虚上子猷船。
昨夜得一读书诀，因风寄与吾人说。此身跨在云霄上，俯照人间了毫末。
看山午发澄溪浒，度岭钟鸣日已曛。百里川原平入眺，九霄星斗倒垂文。
短袍席映疏林月，高枕窗含叠嶂云。欲访遗祠悲草木，早衰真愧道无闻。
清赏沈吟殊未央，梅花端的为谁芳。可知再到扬州日，不作师雄梦几场。
料得曹瞒兵气骄，审音当日见方谣。风流一顾人人误，只合清歌试小乔。
一室间开向翠微，独谐幽意托垂帷。手中编绝缘披惯，舍后园荒为懒窥。
林木栖云阴讲席，山泉带雨涨书池。帐前弟子无休暇，共说身亲乐事师。
城南书舍复相违，身外浮名有是非。若得羽翰遗世网，定应猿鹤老柴扉。
泉鸣花径时垂钓，日到松梢自曝衣。王子夜深乘月色，山头吹把玉箫归。
筑室向深山，群峰莽回互。纷纭不可选，举万当盈数。
瓮牖岚气蒸，桑枢流水注。一室岂不拘，所欣在竹素。
图书左右陈，日与前人晤。上窥乾坤倪，下览霸王骛。
胸臆恣钻搜，仡仡穷昏曙。形遗同槁木，意豁欢披雾。
此乐将永年，终身堪闭户。时人那得知，颇用讥颛固。
雨散空堂静，褰帘微月初。古人聊取对，尘事自相疏。
曲几萤光映，残编蠹迹馀。不缘嫌簿领，饰律用经书。
空斋叶落雨灯孤，除却残经百事无。夜半睡魔消不得，起盛檐溜浸菖蒲。
旧时书屋长为主，手种青松间石根。卧拥白云春下榻，到随寒月夜开门。
风霜阅历无年岁，樽酒过逢有子孙。闻说大夫封已贵，故枝新叶总沾恩。
嗜静甘违俗，藏修合就僧。绿移开径竹，寒扫护窗藤。
殿阁秋阴下，琴书爽气增。不须匡氏壁，常有玉莲灯。
郑门古城曲，小筑成幽园。为厌朝簪扰，兼辞人境喧。
矮堂交杂树，炎日驻游轩。默默林中意，相看对一尊。
凉雨满庭户，冷然松桂幽。隔云清磬湿，向夜一灯留。
萤火辉书幌，乌啼上佛楼。让多今古意，先著宋春秋。
养寂为园卧，寻幽当暑过。林深得日薄，地静觉蝉多。
旧业元粳稻，新亭复薜萝。谁怜朱绂客，遽恋白云窝。
白沙为役两年留，杖屦朝昏不暂投。胆内齑盐无世味，案头萤火共书谋。
功名堪折中郎屐，鼎鼐终函上帝牛。弟子尔家佳且众，东头住好接西头。
手未摊书意已留，兄知拈掇弟知投。门庭诸父无遗蛊，馆谷经师更善谋。
盘错几年都利器，楅辕前日有童牛。儒生回首吾家季，弱冠当年应鹄头。
容膝今年办小斋，数椽高傍读书台。公看土屋休相笑，我老农夫分只该。
花为客来还起舞，燕知人好亦飞来。兄酬弟劝从今日，一日须倾一百杯。
千古风花弄酒卮，乾坤许我一茅茨。吾斋洒落今如此，老子心情自可知。
小弟放歌兄亦舞，主人能劝客休辞。去年有此今年好，又得江门数首诗。
一倚层楼上，风烟自曲阿。山晴俱入牖，月湿迥临河。
散帙流萤落，吟秋早雁过。无端见乡树，却忆别年多。
声声连梵音，人影与禅心。散帙维摩室，悬灯支遁林。
灵花开户落，法雨下帷深。洙泗东流去，真源何处寻。
筹峰烟磬里，君去独垂帷。散帖林中晚，悬灯雨外微。
书声连涧水，人影落苔衣。不独伸蒙子，辛勤似者稀。
赢粮寻翠巘，负笈入琳林。书映藤萝色，声随钟梵音。
芸香孤鸟外，灯影断猿深。寂寂空门夜，闲窥往圣心。
给事先朝罢官日，拂袖还山坐虚室。牙牌角带厌羁縻，大布乌巾任閒逸。
邺侯架上五车书，玄宴床头万卷储。心中有悟即大笑，怀里无钱常澹如。
忆昨逢君领乡贡，何限居人走相送。南陌看花日几回，春闱得桂今成梦。
君家面面好林泉，莫把荣华记昔年。一瓢且醉山中月，数亩还收江上田。
江田潮满春苗绿，瓜地秋香橘林熟。古洞云龛鹤共行，石门沙岭僧同宿。
玉轴牙签半草堂，閒教子弟竞三场。经旬不出蟏蛸户，见月唯开薜荔房。
西风黄叶何萧瑟，镜里秋霜数茎白。壁间犹挂汾亭琴，扁上时看紫阳墨。
知君守道更忘贫，缃帙恒开绝四邻。垂帷闭户且安命，未必琴书付别人。
峥嵘杰阁殿东头，圣代储才礼数优。四库有书资检阅，九关无禁任观游。
日华暖映三珠树，云气晴浮五凤楼。海上仙山真浪语，玉堂深处即瀛洲。
五凤楼头百八钟，万鸦飞动晓天红。玉绳影转瑶阶日，金薤香生紫阁风。
夺锦文章清禁里，登瀛人物玉堂中。回看人世仙凡隔，弱水浮埃迥不同。
邓尉山前古佛宫，湖波万顷贮群峰。欲寻老子当年处，五杏参天宝殿东。
欲飞神不住，未到眼先明。山岂过江好，心终背郭清。
村名犹杜曲，相业自端平。再拜吾何敢，凄然愧后生。
整棹泛澄湖，春物畅我怀。前登何山岭，短策穷萦回。
晋代有高人，结屋临涧隈。至今读书地，石磴不生苔。
幽踪去已久，遗构安在哉。山僧依胜迹，下结莲花台。
乱来各飘荡，龙象亦倾颓。乃知兴坏理，道俗俱可哀。
清风动岩壑，松声四山来。只疑斯人存，遗韵尚徘徊。
我欲招其魂，举目但蒿莱。临觞聊一酹，惆怅愧高才。
日往则月来，东西若推磨。及时愿有为，何啻短檠课。
强者能进取，不能空坠堕。四书与六经，千古道在那。
愿汝勤诵数，一读一百过。嗟予老且病，终日面壁坐。
古称有志士，读书万卷破。如何百年内，能者无一个。
书生赴场屋，势若疾风柁。不悟进为退，反言勇者懦。
吾闻邵康节，撤席废眠卧。又闻范仲淹，画粥充饥饿。
砥柱屹中流，有力始能荷。汝患志不立，不患名不大。
师友为汝资，薪水为汝助。黾勉在朝夕，用为老夫贺。
竞晨登登闻隔竹，东邻老人事幽卜。瓷瓯瓦盆不供俗，我不到门此翁独。
閒看溪水绕橙根，自握刀锄斸小园。日午课诗孙渐长，上堂誇与阿婆言。
远秀目已周，复骋登高足。青山不嫌人，所取随我欲。
巍巍古仙坛，寂寂奠林麓。七桧交云霞，灵飙散清馥。
崇台转磴道，攀缘把傍竹。同行玉堂彦，高咏应虚谷。
逍遥东山风，已屏歌管俗。申纸惊连章，谬图仍附轴。
聊以志倾赏，流传亦何卜。或恐闻邦人，有酒悔无逐。
俯仰千年道，常看万卷书。鬓毛兼黑白，事业尚铅朱。
庭雨催寒早，窗风度月虚。抚时宁浪出，慨想北溟鱼。
闻汝读书山之中，闭门千峰兼万峰。但知高凤曾飘麦，不论丁生解梦松。
春山寻古寺，昏黑尚攀缘。仄径千盘转，巉崖万仞悬。
虎常啼白昼，猿忽堕青天。欲访名贤洞，泠泠隔涧泉。
嗜静山中寺，藏修此度年。白云千嶂里，清夜一灯悬。
书卷留孤客，盘飧傍老禅。何时骑马至，访尔古松边。
胡氏书楼建水滨，读书楼上念先人。牙签万卷痕谁触，手泽百年迹尚新。
风前阑槛芸香满，雨后庭阶草带匀。三复蓼莪应洒泪，孤云漠漠水粼粼。
徐君结茆双岘峰，白云掩护青林中。十年闭户不肯出，读书捲幔来松风。
一朝射策黄金殿，青霄万里鹍鹏变。跃马晴看紫陌花，鸣珂晓入琼林宴。
只今禄食居京华，藉藉香名众所誇。不独身沾新雨露，且能光贲旧烟霞。
愧我萍踪遍江海，百事无成鬓容改。数卷残书久已忘，旧物惟留短檠在。
年来感荷君恩优，日令挥翰居瀛洲。姓名自谓登仙籍，人笑冯唐已白头。
故书不厌百回读，病后惟应此味长。千古精神如对越，一灯风雨正相忘。
卷中求道深知谬，意外图名抑又荒。束发心情谁会得，中宵抚几自茫茫。
竹户绿光迥，疏窗素影幽。曲通邀月径，直上摘星楼。
片字非虚设，孤心自泳流。陈言皆此日，无往不天休。
闻君读书处，孤榻寄禅林。日抱左氏癖，时为梁甫吟。
开窗千嶂出，隔巷一灯深。独有花龛月，盈盈鉴苦心。
故人在何处，借榻梵王宫。灯影秋云里，书声晚磬中。
山深飞翠雨，花暗度香风。莫怪林泉僻，云霄有路通。
清远吴兴古山水，毗山去郡不十里。一塔飞英到峰堕，万井炊烟并云起。
梁国才人柳侍中，构亭争胜白蘋风。棠阴欲尽兔葵出，千载风流指顾空。
彷佛山灵诉天帝，遣作中丞读书地。洗砚池含星斗文，题诗壁吐云霞气。
修廊复阁冠坡陀，美筱苍藤衣涧阿。花如怀县斋前密，果比闲居赋里多。
我歌一赠毗山长，为是浮家易来往。糟丘好酿三百斛，莫遣王猷信仍爽。
牢落风尘事事慵，戒坛东畔息行踪。老依佛火消千劫，寒并梅花过一冬。
两地分吟西郭月，隔城交听上方钟。瑶华折赠惊流徵，且摘兰苕报远公。
过君读书处，破壁侵菰芦。不厌饥时麦，难挑旱后蔬。
沈沦诗更好，飞动意能无。莫以鹬冠聚，尤深鱼服虞。
时清宁任侠，宦薄且为儒。但使星文就，君王自按图。
迟鸿台畔擅三余，良冶为箕也不疏。欲识自相师友意，少陵秋兴右军书。
谁道扶风近帝都，绕台千匝尽江湖。南荒岂少同游侣，踏遍春风闻鹧鸪。
当年风采动朝端，咫尺天衢行路难。金马醒多犹碍隐，银鱼卸却始成安。
聊从秘术探鸿宝，不为雄心注鹖冠。见说郊居新赋就，可能将寄阿筠看。
司谏幽栖地，空门岁月深。泉台埋玉树，灵境閟仙音。
逝水兴三叹，游山废九吟。风徽何寂寞，松柏自萧森。
常记吾公诲语存，岂唯抚育念深恩。要将礼义扶门户，常把诗书训子孙。
众耳尚闻垂绝语，尔曹无负起家原。殷勤事业能无忝，何羡于公驷马门。
端慕颜回乐，真同陋巷居。息心容膝地，得趣满床书。
檠短灯宵永，窗明日晷舒。相看有脩竹，心为主人虚。
吾爱董仲舒，穷经守幽独。所居虽有园，三年不游目。
邪说远去耳，圣言饱充腹。发策登汉庭，百家始消伏。
是非得失两茫茫，闲把遗书细较量。掩卷古人堪笑处，起来摩腹步长廊。
嗟余嗜前训，蚤岁得明模。中年困离索，旧学日荒芜。
兹行览得失，抚已动竞愧。暮景尚可鞭，毋使寸阴弃。
谁能采桑谈，谁能带经锄。古人读书地，妙理出穷闾。
矧今治华室，山翠涌前除。凤烟聚景趣，花竹成画图。
主人乌纱帢，子弟绣罗襦。新装茧纸印，上记开闢初。
展卷忽有得，欣如奏齐竽。勉哉造其微，勿逐皮毛粗。
朝游夕泳一窗书，只要今吾胜昔吾。未识此间真气味，直缘圣处少工夫。
嗜书如嗜酒，知味乃笃好。欲辨已忘言，不为醒者道。
使君青箱家，文史装怀抱。平生名教乐，双旌不满笑。
忽乘雪溪兴，来檥秦淮棹。丘亭客漂泊，夜夜短檠照。
人云太痴绝，我自斫轮妙。今朝樯竿起，昨梦绕合皂。
云有百尺楼，归寄北窗傲。滴露紬朱黄，拂尘静缃缥。
想当呻毕时，宁复羡腾趠。古心千载事，俗眼讵能料。
萧滩富还往，取友必同调。一张复一弛，酿秫助歌啸。
旧说春寒花较迟，况今冰雪已逾时。一枝借得书窗暖，未许游蜂戏蝶知。
一从丛桂落秋风，佳处长孤阿堵中。及至梅花又冰雪，一枝虽少与多同。
简断编残字欲无，吾儿不负乃翁书。绝胜锁向朱门里，整整牙签饱蠹鱼。
平生喜藏书，拱璧未为宝。归来稽山下，烂漫恣探讨。
六经万世眼，守此可以老。多闻竟何用，绮语期一扫。
幽居出户稀，衰病拥炉早。青灯照黄卷，作意勿草草。
古人已死书独存，吾曹赖书见古人。後之视今犹视古，吾书未泯要有取。
贾生痛哭汉文时，至今读之有余悲。魏徵嘻笑封德彝，生亦岂责绛灌知。
穷秋风雨卧孤馆，万世悠悠百年短。垂死成功亦未晚，安知无人叹微管。
北窗暖焰满炉红，夜半涛翻古桧风。老死爱书心不厌，来生恐堕蠹鱼中。
束发论交一世豪，暮年憔悴困蓬蒿。文辞博士书驴券，职事参军判马曹。
病里犹须看周易，醉中亦复读离骚。若为可奈功名念，试觅并州快剪刀。
圣师虽远有遗经，万世犹传旧典刑。白首自怜心未死，夜窗风雪一灯青。
忆昨从戎出渭滨，秋风金鼓震咸秦。鸢肩竟欠封侯相，三尺檠边老此身。
久病畏长夏，枕簟如炮焚。扶持赖药物，俛仰秋已分。
清夜炷炉香，袅袅起孤云。灵府豁蒙滞，旧学资鉏耘。
言念总角初，操觚极艰勤。诸老颇赏识，谓可与斯文。
沉痼幸鍼石，轮囷劳斧斤。可怜四十年，薄陋负所闻。
白首犹著书，逝将献吾君。太官荐玉食，野人徒美芹。
得谢荷休泽，消摇在岩阿。结庐庇风雨，樊圃搴藤萝。
塞坐古人书，日夕犹咏歌。追念少壮日，玩愒亦已多。
兢兢事补塞，奈此迟暮何。美人百里内，邈若隔山河。
兴怀贻好音，缊藉三春花。报言慎芳岁，卷石崇巍峨。
扁为孜禅作，侵寻二十年。屈伸聊复尔，俯仰故依然。
直榻无余地，横窗不欠天。焚香长诵罢，风雨响山川。
风流自古称张绪，诗句孰如孟景阳。今日读书轻富贵，当家好处得兼将。
仕到监州兴渐多，人生四十未蹉跎。自嫌朱绂生门调，直要青云取世科。
新喜雁名传日下，暂题试笔寄岩阿。山翁只作书生看，不识前呼导玉珂。
读书曾寄此轩头，官路归来十二秋。文酒故人无一在，蓬蒿荒径有馀愁。
差池岁月辜金印，憔悴乾坤复布裘。却扫尘埃张旧榻，云中鸡犬笑淹留。
峨峨高山东，迢迢青溪曲。采蘅撷薜荔，结搆蜗牛屋。
中有读书堂，堂外万脩竹。错出泉石间，翛然隔尘俗。
劲刚逢干节，空洞夷齐腹。长钓横江鲸，翠立摩天鹄。
借问主人谁，彼美清如玉。瓶罂空四壁，简册富万轴。
小篆揭新扁，高步踵前躅。箨龙忽变化，遗歌焉忍续。
岁晚坐相向，此君幸予辱。荣悴纷变态，风雨寒旸燠。
春来枝叶蕃，苍璆森在目。势且干青云，肯顾凡草木。
怜渠痛洒扫，日哦三四幅。吾诗试评品，千古配淇澳。
绿笋遗苞半出篱，清溪一曲翠相迷。古苔称意坏墙满，好鸟尽情深树啼。
羽仪洁白如自脩，风雨晦冥那失晓。沙头鸥鸟不驯熟，雪里鹭丝太孤皎。
山寒夜半落叶深，闭门垂荑偎重衾。闻鸡而起竟何事，我老看书不入心。
久无斗志形如木，世上痴儿能舍肉。白鸡之肉不可食，无劳断尾亦为福。
山僧穷独老无妻，想见爱养如婴儿。得地羽毛愈应好，天年全得山中老。
纷纷百卉不须栽，一见论交正有梅。诗兴已从东阁动，山寒并许北枝开。
影横窗纸月为友，香著砚屏春共来。庭下芝兰争秀发，对花君但莫停杯。
蹈月敲门访病夫，问来还是雪堂苏。不知把烛高谈许，曾举乌台诗帐无。
钟山已在万山深，更过钟山入定林。穿尽松杉行尽石，一庵犹隔白云岑。
暑嬾皈投簟，凉醒打当书。罢吟唇欲裂，起坐膝难舒。
汲古微澜动，悲秋小雨余。五言未针线，百过且阶除。
一个青童一蹇驴，九年来往定林居。经纶枉被周公误，罢相皈来始读书。
雨中无复故人居，寂寞闭门三日馀。却信袁安似有道，未知原宪定何如。
浮云极目无由卷，积藓侵阶不易除。正赖高眠堪自遣，时时纷乱满床书。
高枕北窗下，柴门昼仍关。偶有微风至，欣然解人颜。
瞑目恣远想，超遥出尘寰。自昔太古来，几人得此閒。
读书取适心，名誉非所攀。尧蹠本不辨，况乃章句间。
牛羊死牢筴，麋鹿安深山。物性有不齐，何知智与顽。
蜀剂十杯扶胃气，南烹一筯忍馋涎。病梨虽以樵贺废，寿栎翻因拥肿全。
已脱坡翁赤猴月，并逃谢傅白鸡年。新凉尚起亲灯兴，谁道过时已悍坚。
士能知尚友，岂必尽同时。杂鲍兰胥化，亡羊路或岐。
醴甘知易绝，丝素亦奚悲。可以交难择，而忘伐木诗。
王事有期程，称意不可再。寄言山中友，勿误青衫爱。
赋予有常分，非关智力求。违行能自信，显晦复何忧。
瓢饮贤颜子，瓜畴隐邵侯。胸中吉祥宅，何处不天游。
日月疾跳丸，简篇浩烟海。弓旌误诱去，叹息可中悔。
冉冉木叶下，萧萧山水秋。浮云带田野，落日抱汀洲。
归卧无与语，出门何所求。未能忘感慨，聊以古人谋。
事贱反多暇，居卑适无虞。人间不争地，聊此谢畏途。
岂无营营子，熟视付一吁。廛中亦何有，坐听日月逾。
展卷阅千古，置书忘万殊。不妨权子母，亦复商有无。
平生仅识字，乃与忧患俱。持此游学海，层台渐积苏。
年来但遮眼，颇觉心恬愉。囊钱足自饱，肯怖驺朱儒。
起卧一榻间，兀如橛株拘。凉风北窗下，不减愚溪愚。
谁能三万卷，悬头苦劬劬。小极正当寐，睡魔不须驱。
卧疴云林下，寂寂谁与君。高风下木叶，泠泠晚窗虚。
忽思往代事，聊披案上书。始得暂欣然，稍久叹以吁。
冲冠或愤激，反袂还欷嘘。拊卷忽自叹，毋乃狂且迂。
此何豫尔事，况复千载余。来今正绵绵，尔心复何如。
有怀不自展，乃挟冰炭俱。因此得冲静，万念悉扫除。
岩花吹幽香，清酒堪满壶。且复举一觞，冥然聊自娱。
权门迹不到，颜巷自安贫。独与圣贤对，更于灯火亲。
夜观常及子，昼讽直从寅。莫恨成名晚，诗书不负人。
久欲归耕竟未归，又吟苕霅劝农诗。流钱腐粟惭无术，稼穑艰难或稍知。
天遣吾来此劳农，要令遗躅访颜公。虽无二十四宾客，诗酒略追前辈风。
卞山龙欲阻吾行，怪雨盲风不肯晴。但得出郊脩故事，此中亦可劝深耕。
吾儿毛骨已森然，会见排风上紫烟。但把文章博科第，便成陆地作神仙。
胸中滔裕书多读，笔下纵横业要专。卜者相期非止此，后生进学在丁年。
列岫开平野，修墙隐密林。暗泉闻雨响，寒日觉冬深。
眼底孤村近，云边小树侵。何须钱买屋，空寺足闲吟。
雨响泉流乐不如，月明松柏胜旌旟。谁能五十犹勤苦，祗向山间受用书。
庭散纸尾骛，窗聚案头萤。无端循除水，也学夜诵声。
虫响余霄寂，荷妆赴晓鲜。梳头花雾里，照水柳风前。
旧雨仍今雨，新年胜故年。登城有佳眺，秋稼正连天。
酴醾插架未成阴，水满方塘数尺深。入户幽花真有意，拂檐高竹更关心。
鸣禽唤客知閒景，舞鹤迎人作好音。莫道相逢欠歌管，一觞酒尽读书林。
志学今经六十年，招提仍对旧山川。令威化鹤重来日，顶似初颜雪被肩。
江山不怕簿书迷，鸾凤何妨枳棘栖。公退读书消永夜，遥知太乙下青藜。
午风和气借春来，雨足黄花越节开。要识重阳真富贵，弟兄一日历三台。
法曹冗散人不管，闻道自要纷华损。常平筑敖米山积，读书岂知米尘满。
归来依旧茅盖亭，焉得舍学干时卿。不然天上读书去，蓬岛瀛洲无限清。
隘夫护藩畛，得少便有余。达士心旷然，清明如太虚。
海岳东鼎俎，羲驾走轩车。唯诺无不行，尚怀豚与鱼。
嗟兹山城氓，憎长逮其胥。好语朝索茅，怒攻书攘裾。
侯来未数月，眉头笑舒舒。退食扫一室，焚香展群书。
举头窗楹间，有傍揭广居。力行守仁义，邹公不欺余。
最爱徐生欲避秦，海天东去不通津。绝知胜似桃源境，男女同行五百人。
鲁女悲嗟起夜深，当年枉却泪沾襟。如今已免邻人笑，老大知无欲嫁心。
我来嗟许晚，已失读书堂。遗址烟焰馀，草木犹辉光。
乃知子史子，揭名意何长。书册本可好，履践斯为良。
痴绝蠹万卷，未若陶食忘。苟得是中趣，高可云外翔。
政不守萤雪，汩汩勤朱黄。譬如沈痾痊，安用千金方。
桥西积雪度新晴，卜筑茅堂快落成。郁郁奇花铺野趣，关关好鸟和书声。
春浓岚色无边景，水净天光彻底清。记得程门窗草绿，至今遐想每驰情。
黄卷中人最起予，病来相对却成疏。新凉试傍青灯看，犹有飞蚊小未除。
韦公挟策漫荆榛，牧子亡羊也未真。百叠乱山秋思杳，半岩修竹岁寒亲。
不须招手游莲社，且可冥心舍筏津。山芋畦蔬正味好，饷君姜醢助芳辛。
无为山色参天碧，翰林旧隐多遗迹。跨鹤凌风去几年，独有文章光翕赩。
构堂续志广所存，善矣鸰原足馀力。清白永随风月久，形容杳与尘埃隔。
伊尔歘忆四纪前，曾蹑云梯附鹏翼。此堂坐想不获登，谩寄长言勒岩石。
辉辉短景留寒光，瓦檐霜湿梧桐黄。老蛩不知秋已去，白昼啧啧空啼墙。
岁云暮矣羁旅伤，块独守此天一方。床头书史谈虞唐，我言匪耄听者狂。
却老惭无术，驱愁赖有书。披寻穷浩渺，领略造玄虚。
窗日三竿静，炉薰一炷馀。倦来还自哂，蠹简类蟫鱼。
习气不易除，书魔閒即至。图史纷满前，展卷辄忘睡。
古今浩无垠，得失同一轨。前人已不悟，今人复如此。
悯然嫠妇忧，嗟哉肉食鄙。掩卷勿重陈，恸哭伤人气。
久从市井役，百事废不理。感君读书篇，惜此寒夜晷。
殷勤附灯烛，黾勉就图史。逡巡揖虞夏，汗漫驰刘李。
斯文家旧物，早岁夙从事。一从慕膻腥，中弃如敝屣。
今夕亦何夕，忽如旧游至。终篇再三叹，推枕不成寐。
人生无百年，所欲知有几。悬知未必得，奔走若趋市。
微言寄翰墨，开卷入心耳。胡为弃不收，所逐在难觊。
早除郎将少年狂，祖塔结缘归故乡。习气未消余业在，逢人依旧琢诗章。
少年读书处，寒夜冷无火。老来百事慵，炙背但空坐。
眼昏愁细书，把卷惟恐卧。寒衣补故褐，家酿熟新糯。
微微窗影斜，暧暧云阴过。昏然偶成寐，鼻息已无奈。
儿童更笑呼，书册正前堕。衰懒今自由，不复问冬课。
渭城客舍柳烟遮，渔叟桃源去路赊。松竹林中读书处，一图风景属三家。
弄舌仪秦久厌看，无言混沌自安间。人心何日无尧舜，道学终天有孔颜。
五鬼不磨吾道义，二秦长是此江山。窗前宿草根长在，万古春风去复还。
细字灯前老不便，小斋新冷夜无眠。数声墙竹萧萧雨，一缕铜炉淡淡烟。
忆昨灊楼幸久留，乾坤谈罢论睢鸠。它时已恨相从少，此日能忘共学不。
南去溪山随梦断，北来身世若云浮。行藏愿与君同道，只恐蹉跎我独羞。
还家更寒三鼓馀，邻家小儿犹读书。王侯将相乃无种，纨裤绮襦宁似渠。
北风飕飕霜被草，听汝读书声转好。莫言翁媪惜膏油，有儿如此可无忧。
迟日欣欣山景妍，携琴吟咏翠微前。行厨烧笋粉铺色，高阁看梅雪白天。
午罢抛书曳短杖，雨来拥卷听幽泉。一春洒落韶光足，他日芳怀得复然。
老去有馀业，读书空作劳。时闻夜虫响，每伴午鸡号。
久静能忘病，因行得出遨。胡为良自苦，膏火自煎熬。
能吏事深刻，商利谨毫釐。俗吏趋期会，簿书自羁縻。
寥寥弦歌声，千古空余思。还淳山水邑，令君丘壑姿。
邑民本无事，君亦何所为。治已物自治，化行风荐移。
君复何所欲，读书常不足。拄腹五千卷，插架三万轴。
曾未出毫芒，万室已蒙福。堂东松竹林，昔时閟荒榛。
堂中灯烛光，昔时照红裙。今何声吾伊，萧萧风雨晨。
问君有社稷，亦复有人民。奈何独自苦，学道则爱人。
古瓦颓垣迹已陈，孤猿别鹤自哀吟。可怜丛桂烟芜没，惟有一池春水深。
秀木千章新过雨，寒山一带暮伤心。清风明月时来此，梦断云飞何处寻。
从来廊庙出山林，师友相资好弟兄。料得至今风雨夜，山神犹记读书声。
身入群经作蠹鱼，断编残简伴闲居。不随当世师章句，颇识扬雄善读书。
得君真似指南车，杖策方图问燕居。吾欲忘言观道妙，六经俱是不完书。
往作关东客，来携一束书。旅人观所主，野性乐玄虚。
过事都如梦，精庐宛若初。空怜两蓬鬓，萧飒十年馀。
一龛明灭佛前灯，破裓犹残一两僧。说似鸿盘读书处，试寻幽伴拄乌藤。
忧世终何补，忠怀怅不平。收回长太息，翻作短歌行。
是事且复置，今人谁可盟。湘中千树橘，墨墨了余生。
空华信无根，遗迹故非足。如公三万卷，碨磊贮心曲。
中虚自昭旷，不必岩电目。纳芥本无难，胶弦端可续。
亡书共推张，断简当问束。笑谈针左盲，指顾命骚仆。
岂知穷巷士，眼暗发将秃。短檠黮无光，默坐守幽独。
正当黜聪明，岂复分句读。便便了无庸，但有孝先腹。
钟山太傅起从龙，鼓动风雷指顾中。未见图形求傅野，岂知徒步客新丰。
青鞋曾访餐芝老，白首惟馀捣药童。藏壁故应留断简，至今山鬼恸悲风。
轩顼握元气，尧舜法令疏。三王备文物，古意渐欲无。
周平一东辙，列国异车书。祖龙失云雨，大汉天为谟。
后更十数姓，年历几千余。沧海屡清浅，兴亡如合符。
生平笑书簏，远览资良图。滑净一棐几，万代忽森如。
佳处仍三复，此意良不虚。岂无太乙来，青藜夜相呼。
挈我游太初，天地和蜗庐。以思不如学，圣言岂欺予。
茅竹无钱结翠霞，归来栖止梵王家。夜窗听雨翻书叶，晓研凌霜注井花。
已隔朱楼安管钥，独寻碧磵问津涯。芦帘纸帐门如水，兀坐蒲团事不赊。
独听松风度九夏，两发无情生二毛。渠侬翰墨流声远，老我山林畜眼高。
往日归从不知乐，只今说梦竟徒劳。男儿肯受人拘束，相见频频赋大力。
携书携酒秋竹根，拂石读书横酒樽。只有梅花如我醉，一枝和雪亚前村。
昨夜江边春水生，艨艟巨舰一毛轻。向来枉费推移力，此日中流自在行。
少年易老学难成，一寸光阴不可轻。未觉池塘春草梦，阶前梧叶已秋声。
半亩方塘一鉴开，天光云影共徘徊。问渠那得清如许，为有源头活水来。
三纪仁皇侍从臣，当时文学动簪绅。高明已入儒林传，旧室长存历水滨。
岘首空留王粲宅，香山犹识白公真。他年遗迹应无废，不坠诗书世有人。
笔法推黄子，钟王共一机。试摹三大字，归榜旧岩扉。
万事烟云过，须留尾段看。芝兰庭砌茂，风雨夜灯寒。
楚泽荷纫绿，燕山桂梁丹。诗书门户壮，何待侈重栾。
静得山林趣，间知日月长。肖风披竹素，小雨润芸香。
外饰谢文绣，饥餐须稻粱。人生有同嗜，只此绝难忘。
薰风锁重棘，襆被去何勇。私我几日閒，此意千金重。
晴檐荫虚白，夜灯耿阒寥。自怜声吾伊，亦复如闻韶。
为人非外铄，己与物同之。私欲阴霾蔽，良心日月亏。
若能无窒碍，底用苦思惟。天理浑然处，吾生自有涯。
马瘏仆亦倦，得休苦无多。剥啄复剥啄，奈此分阴何。
吾性虽嗜学，年少不自强。所至未及门，安能望其堂。
荏苒岁云几，家事已独当。经营食众口，四方走遑遑。
一身如飞云，遇风任飘扬。山川浩无涯，险怪靡不尝。
落日号虎豹，吾未停车箱。波涛动蛟龙，吾方进舟航。
所勤半天下，所济一毫芒。最自忆往岁，病躯久羸尫。
呻吟千里外，苍黄值亲丧。母弟各在无，讣归恐惊惶。
凶祸甘独任，危形载孤艎。崎岖护旅榇，缅邈投故乡。
至今惊未定，生还乃非常。忧虑心胆耗，驰驱筋力伤。
况已近衰境，而常犯风霜。驱之久如此，负疴固宜长。
朝晡暂一饱，百回步空廊。未免废坐卧，其能视缣缃。
新知固云少，旧学亦已忘。百家异旨趣，六经富文章。
其言既卓阔，其义固荒茫。古人至白首，搜穷败肝肠。
仅名通一艺，著书欲煌煌。瑕疵自掩覆，后世更昭彰。
世久无孔子，指画随其方。后生以中才，胸臆妄度量。
彼专犹未达，吾慵复何望。端忧类童稚，习书倒偏傍。
况令议文物，规摹讵能详。轮辕孰挠直，冠盖孰纁黄。
珪璋国之器，孰杀孰锋铓。问十九未谕，其一犹面墙。
几微言性命，萌兆审兴亡。兹尤觉浩浩，吾讵免伥伥。
因思幸尚壮，曷不自激昂。前谋信已拙，来效庶云臧。
渐有田数亩，春秋可耕桑。休问就医药，疾病可消禳。
性本反澄澈，清田去榛荒。长编倚修架，大轴解深囊。
收功畏奔景，窥星起幽房。虚窗达深暝，明膏续飞光。
搜穷力虽惫，磨励志须偿。譬如勤种艺，无忧匮囷仓。
又如导涓涓，宁难致汤汤。昔废渐开辟，新输日收藏。
经营但亹亹，积累自穰穰。既多又须择，储精弃其糠。
一正以孔孟，其挥乃韩庄。宾朋顾空馆，议论据方床。
试为出其有，始如宫应商。纷纭遇叩击，律吕乃交相。
须臾极万变，开阖争阴阳。南山对尘案，相摩露青苍。
百鸟听徘徊，忽如来凤凰。乃知千载后，坐可见虞唐。
施行虽未果，贮蓄岂非良。何殊厩中马，纵齕草满场。
形骸苟充实，气力易腾骧。此求苦未晚，此志在坚刚。
野人无别事，故得坐空林。黄卷还铺日，青莲未悟心。
铎音山殿静，萤影石池深。不敢邀芳屣，因闲傥一寻。
古洞闳深势崛盘，云连十丈地平宽。水帘纷若排珠琲，石阙依然耸翠峦。
绿树成阴期勿剪，清溪当暑不胜寒。数椽偿遂谐幽隐，应有高人咏钓盘。
六籍纷纷尽可奴，翻腾字说乃菑畲。可知山半青灯夜，只读商君一卷书。
志食长年不得休，一巢无地拙於鸠。聊为薄宦容身者，能免高人笑我不。
道德文章吾事落，尘埃波浪此生浮。看君别後行藏意，回顾灊楼只自羞。
叔度医家子，君平卜肆翁。萧条昨日事，彷佛古人风。
旧宅雨生菌，新阡寒转蓬。存亡谁一问，嗟我亦穷空。
横绝潺湲度，深寻荦确行。百年同逆旅，一壑我平生。
岁晚凄凉冰雪晨，颓垣破屋镜湖滨。浮生亦念古有死，壮气要使胡无人。
黄卷展残三太息，绿尊酌罢一嚬伸。躬耕不预差科事，犹向清时作幸民。
妄意斯文力弗胜，苦心犹欲付云仍。数编鲁壁家传学，一盏吴僧夜讲灯。
南犬固应多吠雪，夏虫那得解知冰。但令吾道常无坠，饮水何妨枕曲肱。
少时学问苦匆匆，弦诵光阴转手空。圣域渊源虽自力，故交零落与谁同。
荒村莫恨身垂老，後世元知论自公。但掩斋扉凭曲几，忘忧正在寂寥中。
少年喜书策，白首意未足。幽窗灯一点，乐处超五欲。
而况黄州路，小雨渔村宿。萧萧蒹葭声，为我洗暑毒。
琅然诵经史，少倦儿为续。何必效莱公，长夜醉画烛。
浩歌曳杖出柴扉，不管三更露湿衣。拟看林梢残月上，偶逢浦口断云归。
惊鸿脱网寒相倚，饥鹘思巢夜亦飞。却掩北窗谁晤语，聊凭香碗洗尘鞿。
霜雪纷纷满鬓毛，凋年怀抱独萧骚。房栊夜悄孤灯暗，原野风悲万木号。
病卧极知趋死近，老勤犹欲与书鏖。小儿可付巾箱业，未用逢人叹不遭。
暮年缘一懒，百事俱弃置。今遂懒到书，把卷辄坐睡。
其馀懒则已，感此独歔欷。念昔少壮时，日夜痛磨砺。
誓言死为期，身在敢暴弃。宁知未死前，殆欲负此志。
颜回称好学，扬雄乃识字。勉哉慕前修，自画圣所讳。
忆昔年少时，把卷惟引睡。惰游过日月，自咎辄涕泗。
老来百事废，却觉书多味。岂惟时有得，圣域可坐致。
譬如入武库，戃怳不暇视。浅陋安能名，出门但惊喟。
天球及河图，千古所共秘。幸今发其藏，虽老敢自弃。
落叶残芜又一冬，老人光景易匆匆。不论病惰耕桑业，但恨贫分学问功。
马昔腾骧离冀北，鹤今憔悴返辽东。六经未与秦灰冷，尚付余年断简中。
七十未捐书，正恐死乃息。起挑窗下灯，度此风雨夕。
风雨澒洞吞孤村，读书拥褐不出门。历观忠邪见肝肺，直与治乱穷根原。
博岩之野感帝梦，此事难以今人论。危冠长剑一见用，万里耕桑吾道尊。
稽古衰犹力，翻书夜达晨。思人频掩卷，感事忽沾巾。
世阅几春梦，身今一老民。忍穷端已惯，蔬食又经旬。
发已凋零齿已疏，忍饥白首卧蜗庐。风声忽轹蓬窗过，夜半呼灯起读书。
洙泗诸生尊所闻，岂容兀者亦中分。焚经竞欲愚黔首，亡史谁能及阙文。
吾道固应千古在，几人虚用一生勤。世间倚相何曾乏，会与明时诵典坟。
龌龊常谈笑老生，丈夫失意合躬耕。天涯怀友月千里，灯下读书鸡一鸣。
事去大床空独卧，时来竖子或成名。春芜何限英雄骨，白发萧萧未用惊。
我性苦爱书，未始去几案。生虽後三代，意尚卑两汉。
世衰道术裂，年往朋友散。泽居贫至骨，霜冷衣露骭。
犹能乐其乐，肯发穷苦叹。尔来更可笑，身籴儿炊爨。
一饱辄欣然，弦诵等雝泮。望古虽天渊，视俗亦冰炭。
阿遹可怜生，相守忘夜旦。孤学当世传，岁月不可翫。
读书万卷不谋食，脱粟在傍书在前。要识从来会心处，曲肱饮水亦欣然。
白发萧萧老空谷，人叹厄穷心自足。东郊晓射堕锦雉，北崦春耕叱黄犊。
区区世事何足论，未死断知常闭门。关河好在万里路，理乱不至三家村。
夜分灯暗月入户，赋诗肯道儒冠误。饥鹰劲翮高有声，横截陂湖正南去。
一指头禅用不穷，一刀匕药去凌空。汗牛充栋成何事，堪笑迂儒错用功。
世事无端自纠纷，放翁隐几对炉熏。好官何恨输玄保，奇字犹须属子云。
婆律一铢能敌国，水沉盈握有兼斤。闭门莫怪常终日，不是高人不遣闻。
衰病作书祟，常恨无新功。兔瓯供茗粥，睡思一洗空。
郊居近城闉，漏鼓传冬冬。缃帙开烂漫，牙签纷叠重。
朱黄参笔墨，照映灯花红。鲁壁汲冢秘，天遣慰困穷。
衮衣窥藻火，宗庙听笙镛。端居得至乐，生世岂不逢。
藜羹冷未啜，短褐忘严冬。拜手谢造物，不须黑头公。
灭虏区区计本疏，水边乔木拥茅庐。九原定发韩公笑，至老依然一束书。
农家冬少事，无地肆吾勤。急雨生新健，陈编寄一欣。
高风感莘渭，善治仰华勋。老死今朝夕，何由诵所闻。
面骨峥嵘鬓欲疏，退藏只合卧蜗庐。自嫌尚有人间意，射雉归来夜读书。
尧庭君相都俞盛，阙里师生博约深。我读残编食忘味，朱弦三叹有遗音。
枉是儒冠遇太平，穷人那许共功名。枯肠不饱三升稷，皓首犹亲二尺檠。
万世已为当去客，爱书更付未来生。夜阑抚几愁无奈，起视离离斗柄倾。
老人世间百念衰，惟好古书心未移。断碑残刻亦在椟，时时取玩忘朝饥。
推寻点画到曲折，想见落笔纵横时。岂惟鸾凤九霄上，景锺大鼎森陆离。
虽然欲学则曷敢，驽马仰看骅骝驰。正如志士才不称，心慕伊傅终何施。
尔来亦复强点染，手不随意徒嗟咨。悬知明日天将雨，中夜寒蒸紫玉池。
一雨濯残热，秋气忽已深。青灯照空廊，重露滴高林。
危坐读周易，会我平生心。夜分徐掩卷，闲弄床上琴。
帘外初斜河，屋头已横参。人生每如此，利欲安能侵。
平生爱客如爱书，力虽不逮意有余。门前车马久扫迹，老病又与黄卷疏。
人情冷暖可无问，手不触书吾自恨。今年入秋风雨频，灯火得凉初可近。
年过七十眼尚明，天公成就老书生。旧业虽衰犹不坠，夜窗父子读书声。
梦回闻汝读书声，如听箫韶奏九成。且要沉酣向文史，未须辛苦慕功名。
人人本性初何欠，字字微言要力行。老病自怜难预此，夜窗常负短灯檠。
韦编屡绝铁砚穿，口诵手钞那计年。不是爱书即欲死，任从人笑作书颠。
宦途至老无馀俸，贫悴还如筮仕初。赖有一筹胜富贵，小儿读遍旧藏书。
先亲爱我读书声，追慕慈颜涕每倾。万事到前心尽嬾，一编相向眼偏明。
致君正使违初志，为己犹当毕此生。更祝吾儿思早退，雨蓑烟笠事春耕。
茂陵病後非平昔，瘦骨竛竮短发疏。红烛悔从长夜饮，青灯喜对小年书。
圣贤亲见生非晚，忿欲俱空死有余。破屋颓垣君勿笑，更阑弦诵满吾庐。
世间万事有乘除，自笑羸然七十余。布被藜羹缘未尽，闭门更读数年书。
远遁江湖上，端居风雨中。纸新窗正白，炉暖火通红。
签帙方重整，声形且细穷。扶衰倘未死，更破十年功。
胸中十万宿貔貅，皁纛黄旗志未酬。莫笑蓬窗白头客，时来谈笑取幽州。
读书喜夜长，著书悲齿暮。平生企前哲，凛有庸人惧。
吾庐大泽中，地旷北风怒。徂年凋草木，寒气逼霜露。
灯昏老眼闇，钝马行恶路。投枕卷未终，吾衰叹非故。
少从师友讲唐虞，白首襟怀不少舒。旧谓皆当付之酒，今知莫若信吾书。
朱黄参错鸡鸣後，签帙从横月堕初。抚几欣然时有得，此翁作计未全疏。
久病少睡眠，往往中夕起。呼灯取书读，不能尽数纸。
喟然置之叹，生世後阙里。持蠡欲测海，遽复迫老死。
人生各有业，唐虞本吾事。诗书脱秦厄，天意固在此。
异端塞穹壤，作俑孰为始。神禹逝不还，吾其如洚水。
腐儒碌碌叹无奇，独喜遗编不我欺。白发无情侵老境，青灯有味似儿时。
高梧策策传寒意，叠鼓冬冬迫睡期。秋夜渐长饥作祟，一杯山药进琼糜。
归志宁无五亩园，读书本意在元元。灯前目力虽非昔，犹课蝇头二万言。
古人学问无遗力，少壮工夫老始成。纸上得来终觉浅，绝知此事要躬行。
白日无停运，青云要早图。寓居邻上士，述作笑潜夫。
案冗书签满，窗明树影孤。徘徊拂尘壁，一半旧题无。
古人不可见，千卷留遗编。要非纸上语，至理实参前。
列圣精微心，舍此将何传。极本会於一，枝叶数万千。
博文可约礼，掘井志得泉。兹乃读书旨，涵泳当忘年。
勿以急迫求，留神尝静专。说勿事悠悠，岁月空推迁。
久而竟纯熟，脱落不知然。众理斯旁参，如海地百川。
又如庖丁刀，体解牛无全。超然得我心，枫鉴非方圆。
书在言语后，用起言语先。唐人资缀缉，汉儒拘训笺。
记诵日益博，畴知心鉴昏。祗足聘驰骛，与道实天渊。
镇山名亭意，难与世人言。方将屏俗虑，日夕亲圣贤。
见闻岂足道，孰是入德门。隐几无别事，真趣在穷研。
一时忽冰释，花柳春无边。此时案上书，始可付蹄筌。
自昔桂阳名此山，登楼恍若见林端。山中固有诛茅地，却许吾人背面看。
谢绝红尘万种非，杜门却扫下书帏。圣贤若许同仁杰，子弟从教诋窦威。
反复始知经旨远，沈潜愈觉道心微。自惭闻见多迂阔，何幸慈亲屡断机。
坐狂得世捐，作官故不了。十年未弛负，半世不黔灶。
居然颜玉雪，及是鬓蓬葆。碧山已焚鱼，白水初种稻。
瓜区可深隐，圭窦便却埽。之子怀世资，行修名誉好。
避人本愉恬，坐我亦枯槁。顷求田野处，政以城郭扰。
常时啜仳别，幸尔晏言笑。如兰岂异臭，覆瓿本均好。
不惩范釜尘，尚作韩编盗。斲轮元戒疾，纻絮非病少。
莞尔劝之休，怡然守而嫪。翻思南迁久，秪幸北归早。
三已令奚愠，四至卿诚巧。所欣颠木蘖，莫羡姣人了。
同气靡间言，它人阙忠告。贫居无酒肉，穷巷有探讨。
葵作饱蓬蓬，茗浇忧悄悄。长闲味更永，竞进念已剿。
目鸿天苍苍，梦蝶日杲杲。蘅皋美新雨，藜杖邈高蹈。
营斋直新径，创槛俯幽沼。架以我园檀，茨之子官草。
优游聊卒岁，邂逅可同调。佩玉子终翔，菟裘我方老。
囊中餐玉法，枥上追风骠。能知面不腼，未用心如搅。
平生夔契慕，晚岁瞿聃妙。但欲入林深，子来应问道。
粗缯大布裹生涯，腹有诗书气自华。厌伴老儒烹瓠叶，强随举子踏槐花。
囊空不办寻春马，眼乱行看择婿车。得意犹堪夸世俗，诏黄新湿字如鸦。
四壁无尘坐绛帷，邻家清晓听唔咿。圣贤凛凛长相面，爵禄骎骎讵可辞。
问字有人携酒款，诵经终岁不园窥。我来自恨相逢晚，嗣此敲门惬所思。
平生长作蠹书蟫，老去犹资慰我心。每到古人名节处，慨然掩卷一沉吟。
灵洞水清仙可访，南岩木古佛同居。公馀问佛寻仙了，赢得安闲剩读书。
止携书一箧，长日坐空林。每见僧家事，便生静者心。
虚亭云片泊，仄径树根侵。去郭无多地，閒来相对吟。
寥寥钟磬音，永日在空林。多见僧家事，深便静者心。
虚亭云片泊，侧径石根侵。此去城间远，君应懒出寻。
佚老无如大字书，聊将遮眼度三馀。有时忠义忽相激，间遇包胥与子胥。
昔人三百篇，善世已有余。後生守章句，不足供嗫嚅。
一登吏部选，笔砚随扫除。闭合画眉妩，隔屋闻歌呼。
奉公用汉律，宁复要诗书。俛首出跨下，枉此七尺躯。
今代陶朱公，不作大梁屠。计然特未用，意得轻全吴。
为邦得畿县，政密自计疏。宁书下下考，不奉急急符。
用意簿领外，筑室课典谟。平生五千卷，还舍不问涂。
近事更汉唐，稍以诗自娱。复作无事饮，醉卧拥青奴。
桃李春事繁，轩窗画景舒。鸣屋鸠渴雨，窥帘燕哺鶵。
休吏散篇帙，风篁献笙竽。听然一启齿，斯民免为鱼。
梦断幽禽恰转更，窥窗残月淡孤灯。孜孜读诵如吾子，指日菁莪看锡朋。
久趼寻师足，还家讫受经。可容轻日力，政使带朝星。
高步须堂奥，它年看典刑。奉亲时得笑，馀事赐袍青。
曾门尝佐虎头州，济美人犹羡督邮。三仕今看孙又子，会持麾节继前修。
倚相端能记典坟，子羔未可治人民。十年莫作攸之恨，万卷方知甫也神。
堂下从渠糟粕议，城南容我简编亲。铁更三擿韦三绝，将圣犹然况后人。
老矣读书如欠缘，心非敢后足难前。切磋有道方成器，穮蔉无功敢望年。
搔抑空怜发种种，摩挲仍愧腹便便。吾家门户何所寄，但愿儿曹相勉旃。
身落江南不自悲，正欣梅也可供诗。纷纷桃李胡为者，政似当年蔡克儿。
非风非月自腾香，我亦何心适与当。此味绝佳谁得解，顾须攀折走林塘。
客去门扃未作眠，续灯添火了残编。此时孤绝谁相与，能送幽香亦可怜。
昨夜秋风入短檠，试繙编简似前生。不求甚解慕名语，足记姓名嗤老兵。
但得作诗穷有味，曷忧从宦久无成。汝曹未可还翁学，当念无田事笔耕。
窗明晴日小楼居，静坐閒翻案上书。理路渐通文向熟，试将回向此心初。
海气昏昏又啸风，一杯扶病要时供。三年闭户儿童怪，千古闲情我辈钟。
若得黄甘应手种，更求青李莫函封。疏顽自笑将安适，寄谢江山好见容。
藤床瓦枕快清风，破闷文书亦漫供。乡信未传霜后雁，羁怀生怯晚来钟。
淹留已办三年计，流落应无万户封。犹有壁间诗句在，他时谁肯写尘容。
相君事业慕皋夔，被遇王家泰定时。曾向云窗研汉简，故应画栋产灵芝。
文镵金石流芳在，像托丹青亘世垂。盛烈丰功难具述，烂然国史著猷为。
具茨四壁无斗储，载行书多常满庐。胸中嵬垒几石渠，三箧补亡无复馀。
起居谁不解何如，校书著作虚诏除。元元本本穷古初，雌黄付与金银车。
朅来穷山岁三徂，催科政拙民力苏。黄童佩犊耕菑畬，戴白未见空欷歔。
焚香晏坐临绮疏，三年不识园中蔬。迩来结屋聊卷舒，手抄平生未见书。
曼倩两目如悬珠，四十四万何多欤。较公所得无锱铢，门生校雠谁与居。
我欲从公路郁迂，著鞭何时跨蹇驴。不求奴饭马青刍，得公奇字归自娱。
岩头橘树经百黄，三少不生诸老亡。只余石间元佑脚，谷虚尽日鸣当当。
不遇黄山谷，那传石橘林。岩欺小孤顶，影落大江心。
试听秋虫语，如闻夜诵音。梅仙癖嗜古，此外更幽寻。
老以书为命，眼将书作雠。芗林与诚叟，同贩短檠愁。
宿雨犹凉在，晨阴欲霁初。移床近秋水，正面对芙蕖。
团扇凄无彩，生衣凛觉疏。欲归仍小住，更读数行书。
少日耽书病得臞，何曾灯火稍相疏。如今老懒那能许，卧听邻斋夜读书。
携家守荆溪，匆匆已一暮。官舍非不佳，怀抱长鲜怡。
若非僮仆病，定复儿女啼。昔贫叹不饱，今愁岂缘饥。
晨起袖书册，急登亭上嬉。露痕尚星月，风气无窗扉。
顿觉老病身，不禁絺綌衣。昨暑何可度，朝凉乃尔奇。
白鸟远如蝶，玄蝉哦似诗。松色雪我神，荷香冰我脾。
忧乐忽安在，形骸亦俱遗。稚子不解事，朝餐呼我归。
谢家青山李家据，王家青山当家住。上头新作读书堂，牙签玉轴古锦囊。
万夫攘臂侬掉臂，万事无味书有味。时挑野菜煮一字，儿辈不须来染指。
稚子慵都睡，先生唤不应。虫声窗外月，书册夜深灯。
半醉聊今古，千年几废兴。有怀人未会，不乐我何曾。
半破僧庵半补篱，旧题无复壁间诗。祗馀手植双桐在，此外仍兼洗砚池。
百年诗种世科存，三载相望两拜恩。主簿从渠称大小，儒冠喜我到儿孙。
立身正要先忠孝，力学尤须造本原。老矣寸阴犹共惜，日新期汝大吾门。
诛茅负郭楚人居，泌水衡门自有馀。数困米盐希辟谷，素轻农圃重捐书。
绝粮尼父期先进，画卦羲皇序古初。千世风流尚在眼，百年贫病不欺予。
禀性实无用，干名谬所望。中为禄仕逼，误有世俗偿。
组绶见羁縻，簿书正抢攘。语言畏时忌，谈笑忧事妨。
往者托山林，未能下羲皇。迩来失吾真，终日几发狂。
期会非本务，米盐岂大方。洒心赖篇籍，发兴依松篁。
朋友素所畏，道路阻且长。怨极倘见思，寄声慰离肠。
勿谓微言久绝弦，六经正用此心传。假令坏壁无馀烬，日月堂堂故丽天。
重寻读书盟，笑砚已荆棘。只堪把锄在，趁此尚有力。
世途风婆恶，躬履见险侧。敢云卖文活，一钱知不直。
穿云裂石下层巅，来作人间小洞天。双干翠浓几欲滴，两峰玉立巧当前。
环观邑屋乌讹尾，倚挹江涛雪满川。城市谁知有清赏，请看山色旧题镌。
绿橘阴虽改，青山色自新。偷闲时挟册，来访读书人。
孙康苦志惜居诸，雪夜无灯兴有馀。冷地白光生破屋，自然开眼见诗书。
癖爱诗书苦未休，肯将俗事挂心头。等閒痛快语言外，那见雨来和麦流。
轮扁释椎开口谏，国君据坐展书开。古人糟粕终枯淡，谁醉天然滋味来。
武子耽书不暂忘，练囊终夜照凄凉。读来读去东方白，笑杀流萤数点光。
流水青山一榻深，铜柯石榦半窗阴。公余点校七分易，老去服行三字箴。
消长乘除观物理，存亡操舍验人心。日长大得官闲力，乳燕鸣鸠尽好音。
引却蜂衙一事无，求师尚友圣贤俱。激昂意气中兴颂，收斂身心太极图。
畲火明边饥虎过，渡船声外老鶬呼。江南云水宽多少，万里深山着此臞。
轩冕浮夸不系情，山林清奥可逃名。如何结屋依庐阜，又却移家近玉京。
客来挥麈对觥船，客去焚香阅简编。车马软红尘里走，不知委巷有壶天。
壶山分得半岩青，小筑藏书宕数楹。云絮晚凉当户落，苔花晴润傍琴生。
光阴莫放闲中过，学业偏于静里成。千载匡庐与长白，他年期汝继芳声。
锯屑霏谈涉往今，濡毫洒纸掞词林。听歌鹿野三章后，帐下龙门九曲深。
十口西畴贫萦莫，一官南选晚侵寻。早知大易无思虑，应悔生前未洗心。
每惜南冠懒读书，欣逢之子富三余。文章户牖虽频闯，师友源充或未疏。
底事个中纷侘傺，坐教淫末费驱除。昭昭奄作冥冥去，悼尔能无一束刍。
夜雨深馆静，苦心黄卷前。云阴留墨沼，萤影傍华编。
梦鸟富清藻，通经仍妙年。何愁丹穴凤，不饮玉池泉。
临杯忽泫然，非是恶离弦。尘陌望松雪，我衰君少年。
幽僧曝山果，寒鹿守冰泉。感物如有待，况依回也贤。
道统相传只一心，圣心日月本来明。舞仪灵凤箫韶奏，告锡玄圭水土平。
礼乐夔龙千古盛，勋庸周召万人英。自从尼父删修后，不识河汾续得成。
西岩曾到读书堂，穿竹行莎十里强。湖上梦馀波滟滟，岭头愁断路茫茫。
经过事寄烟霞远，名利尘随日月长。莫道少年头不白，君看潘岳几茎霜。
濯志俱高洁，儒科慕冉颜。家辞临水郡，雨到读书山。
栖鸟棕花上，声钟砾阁间。寂寥窗户外，时见一舟还。
清轩临夕池，微径入寒树。暝还探旧史，颇知古人趣。
明一诱道心，吹万成世务。猎精自补阙，安能守章句。
幽沈谢世事，俛默窥唐虞。上下观古今，起伏千万途。
遇欣或自笑，感戚亦以吁。缥帙各舒散，前后互相逾。
瘴痾扰灵府，日与往昔殊。临文乍了了，彻卷兀若无。
竟夕谁与言，但与竹素俱。倦极便倒卧，熟寐乃一苏。
欠伸展肢体，吟咏心自愉。得意适其适，非愿为世儒。
道尽即闭口，萧散捐囚拘。巧者为我拙，智者为我愚。
书史足自悦，安用勤与劬。贵尔六尺躯，勿为名所驱。
青冥南山口，君与缁锡邻。深路入古寺，乱花随暮春。
纷纷对寂寞，往往落衣巾。松色空照水，经声时有人。
晚心复南望，山远情独亲。应以修往业，亦惟立此身。
深林度空夜，烟月资清真。莫叹文明日，弥年徒隐沦。
出宰山水县，读书松桂林。萧条捐末事，邂逅得初心。
哀狖醒俗耳，清泉洁尘襟。诗成有共赋，酒熟无孤斟。
青竹时默钓，白云日幽寻。南方本多毒，北客恒惧侵。
谪谴甘自守，滞留愧难任。投章类缟带，伫答逾兼金。
身为郢令客，心许楚山云。文墨应经世，林泉漫诱君。
欲随樵子去，惜与道流分。肯谢申公辈，治诗事汉文。
削去僧家事，南池便隐居。为怜松子寿，还卜道家书。
药院常无客，茶樽独对余。有时招逸史，来饭野中蔬。
一身赍万卷，编室寄烟萝。砚滴穿池小，书衣种楮多。
吟诗山响答，泛瑟竹声和。鹤板求儒术，深居意若何。
怜君少隽利如锋，气爽神清刻骨聪。片玉若磨唯转莹，莫辞云水入庐峰。
孤云独鹤共悠悠，万卷经书一叶舟。楚地巢城民舍少，烟村社树鹭湖秋。
蒿莱织妾晨炊黍，隅落耕童夕放牛。年少不应辞苦节，诸生若遇亦封侯。
麦秋中夏凉风起，送君西郊及沣水。孤烟远树动离心，隔岸江流若千里。
早年江海谢浮名，此路云山惬尔情。上古全经皆在口，秦人如见济南生。
杜诗韩笔愁来读，似倩麻姑痒处搔。天外凤凰谁得髓，无人解合续弦胶。
读书不觉已春深，一寸光阴一寸金。不是道人来引笑，周情孔思正追寻。
日向华堂奉起居，夜归芸阁坐观书。养亲愿祝千龄寿，稽古须通万卷馀。
汗简青青裁楚竹，厨羹白白馔江鱼。它时会作龙头客，忠孝传家定不虚。
击石乃有火，不击元无烟。人学始知道，不学非自然。
万事须己运，他得非我贤。青春须早为，岂能长少年。
日爱蘅茅下，闲观山海图。幽人自守朴，穷谷也名愚。
倒岭和溪雨，新泉到户枢。丛阑齐稚子，蟠木老潜夫。
忆戴差过剡，游仙惯入壶。濠梁时一访，庄叟亦吾徒。
白鹤西山别，更看上去船。遥知寻寺路，应念宿江烟。
到处无闲日，回期已隔年。何因陪夜坐，清论谏臣边。
书屋倚麒麟，不同牛马路。床头万卷书，溪上五龙渡。
井汲冽寒泉，桂花香玉露。茅檐无外物，只见青云护。
碧山学士焚银鱼，白马却走深岩居。古人己用三冬足，年少今开万卷余。
晴云满户团倾盖，秋水浮阶溜决渠。富贵必从勤苦得，男儿须读五车书。
纨绔不饿死，儒冠多误身。丈人试静听，贱子请具陈。
甫昔少年日，早充观国宾。读书破万卷，下笔如有神。
赋料扬雄敌，诗看子建亲。李邕求识面，王翰愿卜邻。
自谓颇挺出，立登要路津。致君尧舜上，再使风俗淳。
此意竟萧条，行歌非隐沦。骑驴十三载，旅食京华春。
朝扣富儿门，暮随肥马尘。残杯与冷炙，到处潜悲辛。
主上顷见征，欻然欲求伸。青冥却垂翅，蹭蹬无纵鳞。
甚愧丈人厚，甚知丈人真。每于百僚上，猥颂佳句新。
窃效贡公喜，难甘原宪贫。焉能心怏怏，只是走踆踆。
今欲东入海，即将西去秦。尚怜终南山，回首清渭滨。
常拟报一饭，况怀辞大臣。白鸥没浩荡，万里谁能驯。
铸剑本来杀雠人，怀珠本来报国士。信知善恶皆相报，如何不肯树桃李。
物情翻覆难可论，莫言权势长头存。鼎食却为农桑子，布衣还启丞相门。
丈夫立身须自省，知祸知福如形影。乍可惠人一饭恩，不得唾人千里井。
开物务便成，通幽自有程。退藏缘遇暗，入用为逢明。
契理关潜受，知机力不争。赖因相启发，遂得振金声。
经纬既纵横，偏承启沃情。含虚素心净，乐水智囊成。
密慎能藏垢，疏通自去盈。不问垂善滤，何问下流清。
器重性仍坚，登庸响即传。口因良药苦，心为中规圆。
继务精三代，轮攻孕十全。终齐善救理，莫谓枉陶甄。
虫响灯光薄，宵寒药气浓。君怜垂翅客，辛苦尚相从。
縠纹绝似瀼西生，霜沫全如漱玉清。稍定心源渟夜气，即开耳界度秋声。
旁观事有千端异，返照身无一点轻。一醉等閒千日过，清江安用白鸥盟。
无嫌乌帽走黄尘，尘外尘中总有人。口但轻轻吹鸟毳，肠休轧轧转车轮。
漫张明月清风眼，试玩游丝落絮身。半夜妙心花忽发，十方一刹现浑银。
不须薄浣少纤尘，时复閒行更脚轻。树有凉声常摵摵，灯无热意但荧荧。
土松瘦菜从头长，地净幽泓澈底清。月化日迁人不觉，却于草木见先惊。
欲究先儒教，还过支遁居。山阶闲听法，竹径独看书。
向日荷新卷，迎秋柳半疏。风流有佳句，不似带经锄。
三更灯火五更鸡，正是男儿读书时。黑发不知勤学早，白首方悔读书迟。
窗外捲帘侵碧落，槛前敲竹向青冥。黄昏不欲留人宿，云起风生龙虎醒。
年纪蹉跎四十强，自怜头白始为郎。雨滋苔藓侵阶绿，秋飒梧桐覆井黄。
惊蝉也解求高树，旅雁还应厌后行。览卷试穿邻舍壁，明灯何惜借馀光。
浪迹弃人世，还山自幽独。始傍巢由踪，吾其获心曲。
荒庭何所有，老树半空腹。秋蜩鸣北林，暮鸟穿我屋。
栖迟乐遵渚，恬旷寡所欲。开卦推盈虚，散帙攻节目。
养闲度人事，达命知止足。不学东周儒，俟时劳伐辐。
家资是何物，积帙列梁梠。高斋晓开卷，独共圣人语。
英贤虽异世，自古心相许。案头见蠹鱼，犹胜凡俦侣。
山中犹有读书台，风扫晴岚画障开。华月冰壶依旧在，青莲居士几时来。
此观十年游，此房千里宿。还来旧窗下，更取君书读。
读书林下寺，不出动经年。草阁连僧院，山厨共石泉。
云庭无履迹，龛壁有灯烟。年少今头白，删诗到几篇。
书当快意读易尽，客有可人期不来。世事相违每如此，好怀百岁几回开。
孟夏草木长，绕屋树扶疏。众鸟欣有托，吾亦爱吾庐。
既耕亦已种，时还读我书。穷巷隔深辙，颇回故人车。
欢言酌春酒，摘我园中蔬。微雨从东来，好风与之俱。
泛览周王传，流观山海图。俯仰终宇宙，不乐复何如。

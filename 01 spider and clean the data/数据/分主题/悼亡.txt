惆怅彩云飞，碧落知何许。不见合欢花，空倚相思树。
总是别时情，那待分明语。判得最长宵，数尽厌厌雨。
举案已无妇，应门仅有僮。飘零画眉笔，悽惨妒花风。
青雀鸣台上，孤鸾泣镜中。祗应念恩爱，难作鼓盆翁。
夫子沧洲逸，相逢叹黍离。可怜逃难后，更赋悼亡诗。
尘土埋琼树，霜风凋玉芝。廿年琴瑟好，弦断为君悲。
什么社会什么诗，你画葫芦我发痴。你我相交五十载，输赢何止百盘棋。
新民报副刊文学，商务印书馆女儿。八宝山前红百合，怨天风雨吊来迟。
光阴弹指太匆匆，好景都教在梦中。记否画栏同倚处，数残花信几番风。
泪洒愁城百念灰，浮生泡影费疑猜。伤心纵有相思句，鸿雁无方到夜台。
相思何必太伤情，未了今生拟再生。自古佳人难到老，须知日月有亏盈。
今生命薄不逢辰，百劫千磨是此身。心绝万缘无别念，早归泉下伴亡人。
支离无奈度韶光，一日浑如一岁长。却恨黄泉音讯杳，空挥双泪断愁肠。
一丸凉月照婵娟，梦里音容尚宛然。安得终宵天不曙，与君还可暂团圆。
鸭炉香冷夜三更，唧唧虫声四壁生。满地花阴人不见，曲栏杆外月空明。
回思往事已凄凉，病骨恹恹懒下床。一任菱花尘渍满，久慵膏沐久慵妆。
举目山河欲断魂，心萦往事恨难论。尘封鸾镜慵梳洗，袖角襟前尽泪痕。
一曲离鸾泪暗弹，何堪今日影成单。伤心记得当年事，月夕花晨共倚栏。
清宵枕畔泪盈巾，幸有灵魂间可亲。更添晓钟初动候，梦回不见玉楼人。
无计寻君再唱随，暌违两地莫齐眉。寸心记得临终语，嘱我殷勤抚幼儿。
物是人非可奈何，思君终日泪成河。不知镜破今胡早，翻恨前生罪孽多。
妆台惨淡久生尘，两鬓蓬松泪满巾。我忒怜卿卿惜我，伤心愁对镜中人。
孤灯照雨助愁思，形影凄凉守穗帷。君太无情抛我去，男婚女嫁独支持。
怕看月照画眉窗，映得空房影不双。恨煞黄泉难共到，茕茕有泪对寒釭。
一盏清茶一瓣香，儿啼女哭绕灵床。问君底事心何忍，不管吾家事短长。
卅年鸾凤竟分离，恨不潜身入地随。冥路可怜今已隔，痴心犹日盼君归。
斯人已云逝，我尚婴市喧。何当拂尘去，难觅桃花源。
之子未偕老，耄年成独翁。萧斋做榜样，百岁称诗雄。
宽厚怜儿女，辛劳只为家。安贫衣食简，更不事铅华。
平生多俊语，嬉笑发心源。可恸医治苦，临危难一言。
日日隔窗望，不由相爱深。戏书情义绝，几度试卿心。
永念新婚夜，心声未尽倾。问卿昔日事，敛掩到三更。
五十馀年梦，今朝尽化烟。情缘终隐秘，追忆到婚前。
错作愚人妇，聪明未发挥。若教恩遇好，才慧定生辉。
之子去何急，临终难一言。空随灶神去，下界费招魂。
我妻先我去，我泪日滂沱。死后诚非易，艰难家事多。
三十三秋患难将，于飞莫更羡鸳鸯。心惊锦翼翛翛折，目送苍烟缕缕飏。
散去双鹣馀只影，归来一室独回肠。当年许与同生死，信誓如山何日偿。
隼鹯侧目逼同林，南国惊飞失路禽。一月翻澜风急袭，三秋茹苦病潜侵。
宿疴直与棼丝似，多难终教大限临。不异顿遭豺虎噬，追思往事恨难禁。
黄金随手掷纷纷，犹恐迂疏薄待人。搜箧典钗无吝色，施衣推食有馀仁。
持家独任辛勤事，刻己浑忘病苦身。检点巾箱何物在，破衫遗帨是殊珍。
方寸澄明月曜辉，相夫原不仅无违。从容为我排危难，宛转凭君判是非。
力疾暂教私爱割，唱随终与正途归。从今报国循遗意，何惜鳏鱼一命微。
杭州吴郡秣陵关，菲岛申江巴子山。到处循循能启诱，诸生济济共跻攀。
乱离督课防虚度，爱抚从心戒假颜。愧我多年谈教育，诒谋今更叹才悭。
幼承庭训崇基督，长习英文赴上都。识破攻心原诈术，便甘违教返迷途。
弥留不易无神论，慰藉何劳续命符。抛却牙牌休再抹，梦中犹恐笑愚夫。
茂苑春光欲老时，垂青谁似小姑痴。不嫌枯寂亏生气，偏遣芳馨活故枝。
万里远离名教网，百年牢繫爱情丝。人生今日曾何有，踽踽徒吟残破诗。
万木萧条百草蔫，顿惊红玉燬蓝田。烟飞浩瀚三千界，病扰膏肓十二年。
回首高唐真是梦，从今恨海不胜填。但教亦早成灰烬，一钵相盛无间然。
半世清贫我负卿，耕前锄后忆生平。凝眸碧海心千结，翘首黄泉路几程。
怕向潇湘寻旧迹，何期岭峤泣新茔。可怜四十三年梦，留得天涯未了情。
也得双栖逾古稀，画中乌鹊尚南飞。墨缘未共尘缘尽，笔力偏随酒力微。
路入泉台晴抑雨，魂游阆苑是耶非。夜阑读罢潘郎赋，冷月幽光透素帏。
厄闰黄杨讵足哀，文场艺苑两非才。风中缱绻蜂随蝶，雪里依偎竹伴梅。
浊酒有情还化泪，相思无奈未成灰。伤心庭院芙蓉树，不入丹青枉自开。
当年江夏结青卢，蛰伏南陬老海隅。倦鸟终无巢共寄，涸鱼空有沫相濡。
牛栏未忘牛衣冷，鹤洞初惊鹤影孤。泪眼乡关何处是，灯前长看荔枝图。
去国五千里，同心二十年。可堪垂老别，虚冀再生缘。
世难经铜马，春山哭杜鹃。花朝第一泪，人异月华圆。
一梦风吹过，朝昏空影堂。不眠欹永昼，加病记重阳。
忽忽疑君在，悠悠去日长。燕山五千里，春雁正还乡。
老泪书难断，全家夜举哀。一棺三日隔，同穴百年来。
病势心犹悸，禅关路早开。虚为皋复礼，无梦寄瑶台。
认将爱恋为生死，换取悲欢入性情。余迹不堪惟翰墨，一篇还略省生平。
只怜病独同时瘁，剩欲忧能积日盈。亹亹黄门哀悼意，夕风晨露又秋清。
凄凉旧梦已如尘，两度沧桑剩一身。落日河山都是泪，罡风花木不成春。
归来眠食无佳趣，到底聪明让美人。只有娉婷遗影在，镜台和泪唤真真。
飞絮飞花满驿程，故人匆遽别春城。江湖落拓英雄梦，钿合分离儿女情。
马上警心书一纸，枕边抛泪雨三更。入关西去华清道，凄绝郎当铃语声。
近闻君抱鼓盆忧，不见如珠缟纻投。古调五声弦断夜，暮春三月簟生秋。
倾来薤露虽成泪，修到梅花共白头。为问微之悲遣句，悼亡哀怨几时休。
凌晓岁空阶，疏雨滋苔碧。炎气收郁蒸，秋光更明婳。
宾雁从南来，云间落寸帙。披览未终篇，怆然泪栖睫。
何意旧共学，昊天又降割。潘令赋悼亡，鬓丝青未白。
流飔袭虚帏，遗挂映素壁。欢会俱有期，精魂渺无迹。
长叹忆佳侣，奋飞鲜羽翮。画兰靳久芳，黄杨易逢厄。
昔为偕老言，今若远行客。锦瑟五十弦，弦僵桂亦裂。
沉忧据中心，生鉴婴至极。我曾鼓壮缶，茹痛破肝膈。
迢迢八九年，辗转不能释。非关嫟燕私，誉妇具奇癖。
登山恸伯兴，绳床老摩诘。此不用吾情，他事安足责。
呜呼境萧索，家国同一辙。子虽常悲哀，我劝自珍惜。
上体高堂心，下慰重泉魄。瀛海乘长风，饱读富国策。
献岁片帆归，良时眷灵匹。再听凤楼笙，窈窕乐晨夕。
诚知此恨人人有，炼石难弥离恨天。我亦神伤遗挂在，怕闻锦瑟动哀弦。
梁孟清徽诵国风，百年黾勉两心同。晚晴忽报鸳啼血，剩此皤然一老翁。
五十诗篇赋悼亡，前尘影事剧堪伤。歌离吊梦情无限，谁共孤灯说断肠。
梦逐云天蝶未知，尘琴宁忍挂朱丝。拼将浊酒浇愁抱，顿觉清辉异昔时。
万里风尘人渐老，百年身世泪双垂。呻吟怕碍邻翁睡，破晓鸡声到耳迟。
人天路隔夜冥冥，月满床前吊影形。愧对微之俸十万，愁吟兀者句伶仃。
巴山孤冢馀新痛，岳麓名泉忍再经。十四年来如一梦，风光流转鬓星星。
且倚南窗引满杯，承欢爱女已归来。珍重努力加餐饭，更看飞鸿万里回。
卧病经年赴夜台，回春无术事堪哀。情深莫为蚕丝缚，泪尽徒伤蜡炬灰。
鸿案相亲五十年，持家共仰谢庭贤。如何跨鹤争先去，忍使诗翁涕泪悬。
悼亡白首最伤神，谁与凄凉话苦辛。遗挂空留肠欲断，鹿车共挽已无人。
故乡今夜月，又向此时圆。永夕同谁赏，清晖只自怜。
泪凝玉阶露，愁接锦林烟。想见郊原冢，芳魂应未眠。
客舍谁相顾，秋来病转侵。药香环榻永，苔影度窗深。
几日疏笺翰，长天恋枕衾。草阶蛩泣泣，愁赋庾郎吟。
清泪弹应尽，芳魂唤不回。过悲翻似梦，多福竟成灾。
永夜灯前影，高秋冢上苔。愧无蒙叟达，奠罢有馀哀。
壁破青灯暗，庭空黄叶飞。自伤羁异旅，谁解寄寒衣。
检箧香仍在，环庐景已非。风敲窗纸动，疑是尔魂归。
恻恻归故庐，凄凄入君房。笔墨陈几间，华幔自飘扬。
箱箧嫁时物，罗列尚成行。明镜挂素壁，无复照晨妆。
当年合欢衾，逶迤覆空床。处处睹遗迹，安知君已亡。
娇女牵我衣，呼母索果尝。感此伤心人，独立久彷徨。
负土六百石，葬君予父旁。累此丈五坟，松柏渐成行。
手奠黛花茶，不见君来尝。痛哭墓门前，呼天泪淋浪。
他生倘相逢，斯世恨茫茫。佳人与英雄，千载传芬芳。
一棺黄泉下，万事皆悲凉。再拜别君灵，黯然神自伤。
送君返故乡，乃在旧林隈。素车行旷野，悲风起黄埃。
昔与君同居，今兹予独来。含凄寻履迹，一一生莓苔。
柴门结网丝，坏窗无复开。乔木郁苍苍，啼鸟弄馀哀。
魂兮其有灵，行当共予回。坟前抚稚女，此恨不可裁。
深山多豺虎，中原多盗贼。猛虎犹可防，大盗能移国。
人权重宣言，斯理世所识。自由当保障，固弗限南北。
奈何文奸言，哇声而紫色。萧墙起干戈，萁豆煎不息。
骊山土忽焦，昆池灰尽黑。幸福竟如斯，会见人相食。
当年苦专制，小民尚能活。今尊为主人，仓皇弃家室。
流离数百万，厥罪犯何律。嗟君欲逃死，古寺忍饥渴。
痴女夜半啼，忍泪不敢落。暑湿中羸躯，一病遂到骨。
伟人兴正高，志士心弥热。谁知破屋中，冤魂暗呜咽。
人生能几何，百年固非久。明灯照虚室，忆昔子相守。
图书罗万卷，整理出亲手。同观废寝食，谈笑矜不朽。
靡惟风雅难，倍觉恩情厚。亦知去不还，怅望频搔首。
既痛失贤妻，兼悲丧良友。悠悠海内名，空令满身后。
驾言归繁田，孤儿感家难。曾参留苦言，王骏有深叹。
嗟哉颜黄门，后娶诫非谩。采萍吟正哀，种蔬园自灌。
偕君椎髻隐，慰我方寸乱。田家风俗古，尘外容樗散。
遁世拟高柔，妻贤堪爱玩。只今赋招隐，独往空肠断。
不知老将至，遭乱始言诗。春歇荼蘼后，花飞萍藻迟。
兵尘嗟散絮，风隙当哀辞。莫为增悲慨，将民诉子规。
西风一夜撼孤帷，惊起空床泪便垂。往事已成长恨传，酸心频看似娘儿。
苦辛同受君先去，惨毒交并我自知。欲把相思一勾却，海枯石烂是何时。
秋风极目痛鱼鳏，未说私怀泪已潸。人在孤灯残月下，魂飞叠嶂断云间。
满腔苦恨真成海，自古痴情孰斩关。生死茫茫同一哭，相思山接望夫山。
间岁归来百感并，飞蓬膏沐总由卿。华丹窈窕思何著，锦瑟缠绵梦不成。
气短风云犹缱绻，心经生死倍空明。独怜蓄泪过千斛，未得凭棺一纵声。
生小比邻数往来，骑危细鼓打如雷。天吴紫凤空相妒，竹马青梅两不猜。
谁判无情成眷属，更抛斯世付沉埋。十三年事匆匆过，忍买丛杨冢上栽。
鹤话尧年讶苦寒，小春未尽雪漫漫。妥灵祭罢儿孙哭，从此人间一见难。
一去宁知更不归，神山昨夜雪纷飞。此生永诀从今始，回首前尘万事非。
龙钟翁媪白头新，六十年前结发人。序齿理应尊作姊，齐眉总是敬如宾。
长辞粉黛唯求淡，日嚼黄齑不厌贫。纵使返魂香可得，如今捣麝已成尘。
三尺新阡一尺棺，饰终如此太辛酸。疮痍痛足还思痛，窀穸完时恨未完。
驹隙光阴如梦短，垄头月色比家寒。愁深直欲将身殉，未尽天年死亦难。
我已无亲旧，卿还鲜弟兄。幽明悲阻绝，门户叹凄清。
揽镜形容减，忧家魂梦惊。可怜如缕命，也未冀长生。
历历遗容在，封题讵忍看。累卿十月苦，遗我一生难。
儿弱仍堪虑，亲衰孰奉欢。酸心馀痛哭，涕泪不能乾。
永夜难为睡，悲来安可名。聚离真一梦，恩义负三生。
把臂多新誓，齐眉有夙盟。依稀思往事，失恸见君情。
七十余翁赋悼亡，人生如幻又何伤。鼓盆终逊庄生达，艰苦同经总未忘。
青灯影壁自悲酸，退墨诗题染旧纨。此后中秋无好月，画楼空照冷孤鸾。
飞花往事只堪哀，草草芳华付绿苔。长恨此身偏作孽，一灯残梦拜如来。
梦散高唐夜寂寥，秋灯细雨听长宵。空明水殿泠泠月，惆怅香魂去未遥。
燕子楼空花不开，绣帘天晚月初来。手痕留在红牙板，犹有馀香妒落梅。
宵来急足太仓遑，捧到家书意已慌。气息尚存丝一缕，愁肠仍是泪千行。
亟呼双桨寻归路，行历三程抵故乡。瞥见穗帏犹未哭，入门先欲慰高堂。
竟到阴阳各一天，草心堆里独长眠。凭棺称谓声声咽，再与儿孙半面缘。
母病刚逢卿病时，病人扶病倍堪悲。为调汤药常终夜，自忘膏肓不及医。
竟以事姑延瘵疾，从来孝妇胜男儿。慈帏今日频增痛，一度鸡鸣一涕洟。
底是匆忙梦里逢，漫云死别去无踪。暗流香汗关行倦，消瘦浑忘病后容。
不讳怎知深讳难，终朝自汗叹无端。低声但说钱刀匮，此意分明托和盘。
十年兄妹怅离居，恶问惊传涕泪馀。急雪罢吟檐外絮，大雷空寄袖中书。
塞鸿影断乡关远，墓草痕生奠馈虚。宝瑟凝尘长簟冷，潘郎憔悴欲何如。
中路分离事岂知，那堪举案忆齐眉。伤心月落乌啼夜，正是鳏鱼梦醒时。
习俗难移邻里家，畴凭正气压群邪。何图词祝方宣后，唤不回头两眼斜。
帘动惊闻步屧声，宛然独自踏阶行。推窗不见人何处，风自凄清月自明。
黼帐香销宝镜尘，经过芳树不成春。蛾眉莫道为枯骨，犹作襄王梦里人。
眼中那意百年人，只共持家两度春。罗带绣鸳翻结恨，镜台雕玉易承尘。
良宵缺月窥帘竹，伏日飞霜杀渚蘋。若问读书汤茗事，于今惟有一灯亲。
斑斑罗袖湿啼痕，深恨无香使返魂。豆蔻花存人不见，一帘明月伴黄昏。
罗帏香梦断，夜被不成温。欲识怀中恨，还看枕上痕。
酣花怜笑影，痴月想奔魂。纵有新承宠，难忘是旧恩。
一撮寒心已似灰，更堪抚景若为栽。镜霾尘匣光无准，锁锢香奁涩不开。
屡办僧钱修法事，权因俗腊化冥财。情知此恨年年有，且纪悲歌第一回。
招魂欲写不成文，细数从前几负君。钏铒每缘供客尽，裙簪常与侍儿分。
得归香国应无恨，纵叩巫阳未必闻。儗向如来求忏度，三生缘会亦纷纷。
阵阵飕风刮骨酸，何人知道一毡寒。有儿失母长离膝，垂老无家尚恋官。
欲抚哀弦惊寡鹄，时薰冻被怯双鸾。夜来归梦频频渡，海面波涛几许宽。
慰藉诸亲旧，殷勤强破愁。斯文一身在，远道二亲忧。
感极神俱竦，声吞泪复流。忘情岂我辈，分已愧庄周。
九畹多劳植异根，一枝真称野人轩。似伤萎去将随草，却笑生来即碍门。
茎紫或曾充楚佩，心同端不负兰言。只愁晤对香光下，双影偏销独夜魂。
独坐思芳辰，莺花笑冷春。自从妆阁闭，谁拂镜台尘。
欲将修短问乾坤，独对残灯拭泪痕。人面不知何处去，独留青冢尚黄昏。
忧思不能忘，郁结何由开。一杯强排遣，顷刻还复来。
落花随春风，片片拂帘幕。不见闺中人，韶华成寂寞。
绿窗今夜梦分明，梦得分明恨转生。觉起无言成独坐，参横斗转月三更。
不知心事与谁论，环佩空归月夜魂。歌罢綵云无觅处，娟娟霜月冷侵门。
十年前此晓霜天，惊破晨钟梦亦仙。一断藕丝无续处，寒风落叶洒新阡。
自古生离足感伤，争教死别便相忘。荒陂何处坟三尺，老眼他乡泪数行。
多事春风吹梦散，无情寒月照更长。还家恰是新寒节，忍见堂空纸挂墙。
夙龄秉微尚，中年忽有邻。以兹山水癖，遂得狎通人。
迨我咸京道，闻君别业新。岩前窥石镜，河畔踏芳茵。
既怜伊浦绿，复忆灞池春。连词谢家子，同欢冀野宾。
趣闲鱼共乐，情洽鸟来驯。讵念昔游者，只命独留秦。
萧条颖阳恋，冲漠汉阴真。无由陪胜躅，空此玩书筠。
宿雾开天霁，寒郊见初日。林疏照逾远，冰轻影微出。
岂假阳和气，暂忘玄冬律。愁抱望自宽，羁情就如失。
欣欣事几许，曈曈状非一。倾心倘知期，良愿自兹毕。
未到桃源来，长忆出家景。及到桃源了，还是鉴中影。
微风扇和气，韶景共芳晨。始见郊原绿，旋过御苑春。
三条开广陌，八水泛通津。烟动花间叶，香流马上人。
逶迤云彩曙，嘹唳鸟声频。为报东堂客，明朝桂树新。
官称汉独坐，身是鲁诸生。绝域通王制，穷天向水程。
岛中分万象，日处转双旌。气积鱼龙窟，涛翻水浪声。
路长经岁去，海尽向山行。复道殊方礼，人瞻汉使荣。
净境重阳节，仙游万乘来。插萸登鹫岭，把菊坐蜂台。
十地祥云合，三天瑞景开。秋风词更远，窃抃乐康哉。
龙华咫尺断来音，日夕空驰咏德心。禅月字清师号别，寿春诗古帝恩深。
画成罗汉惊三界，书似张颠直万金。莫倚名高忘故旧，晓晴闲步一相寻。
远戎兵压境，迁客泪横襟。烽堠惊秦塞，囚居困越吟。
自怜牛马走，未识犬羊心。一月无消息，西看日又沉。
远节忘荣趣，全真悟道微。登朝四皓客，辞老二疏归。
圣主钦玄德，台臣饯羽衣。丹丘不可接，凫舄几时飞。
楼台掩映入春寒，丝竹铮鏦向夜阑。席上弟兄皆杞梓，花前宾客尽鸳鸾。
孙弘莫惜频开閤，韩信终期别筑坛。削玉风姿官水土，黑头公自古来难。
送人多折柳，唯我独吟松。若保岁寒在，何妨霜雪重。
森梢逢静境，廓落见孤峰。还似君高节，亭亭鲜继踪。
生年鹖冠子，叹世鹿皮翁。眼复几时暗，耳从前月聋。
猿鸣秋泪缺，雀噪晚愁空。黄落惊山树，呼儿问朔风。
月照疏林惊鹊飞，羁人此夜共无依。青门旅寓身空老，白首头陀力渐微。
屡向曲池陪逸少，几回戎幕接玄晖。四科弟子称文学，五马诸侯是绣衣。
江雁往来曾不定，野云摇曳本无机。修行未尽身将尽，欲向东山掩旧扉。
良时光景长虚掷，壮岁风情已暗销。忽忆同为校书日，每年同醉是今朝。
王生今才子，时辈咸所仰。何当见颜色，终日劳梦想。
驱车到关下，欲往阻河广。满日徒春华，思君罢心赏。
开门见太华，朝日映高掌。忽觉莲花峰，别来更如长。
无心顾微禄，有意在独往。不负林中期，终当出尘网。
绵绵芳草绿，何处动深思。金谷人亡后，沙场日暖时。
龙鳞藏有瑞，风雨洒无私。欲采兰兼蕙，清香可赠谁。
世间何事不潸然，得失人情命不延。适向蔡家厅上饮，回头已见一千年。
宝剑化龙归碧落，嫦娥随月下黄泉。一杯酒向青春晚，寂寞书窗恨独眠。
凤楼箫曲断，桂帐瑟弦空。画梁才照日，银烛已随风。
苔生履迹处，花没镜尘中。唯馀长簟月，永夜向朦胧。
荏苒冬春谢，寒暑忽流易。之子归穷泉，重壤永幽隔。
私怀谁克从，淹留亦何益。僶俛恭朝命，回心反初役。
望庐思其人，入室想所历。帏屏无髣髴，翰墨有馀迹。
流芳未及歇，遗挂犹在壁。怅恍如或存，回惶忡惊惕。
如彼翰林鸟，双栖一朝只。如彼游川鱼，比目中路析。
春风缘隙来，晨霤承檐滴。寝息何时忘，沉忧日盈积。
庶几有时衰，庄缶犹可击。皎皎窗中月，照我室南端。
清商应秋至，溽暑随节阑。凛凛凉风升，始觉夏衾单。
岂曰无重纩，谁与同岁寒。岁寒无与同，朗月何胧胧。
展转盻枕席，长簟竟床空。床空委清尘，室虚来悲风。
独无李氏灵，髣髴覩尔容。抚衿长叹息，不觉涕沾胸。
沾胸安能已，悲怀从中起。寝兴目存形，遗音犹在耳。
上惭东门吴，下愧蒙庄子。赋诗欲言志，此志难具纪。
命也可奈何，长戚自令鄙。曜灵运天机，四节代迁逝。
凄凄朝露凝，烈烈夕风厉。奈何悼淑俪，仪容永潜翳。
念此如昨日，谁知已卒岁。改服从朝政，哀心寄私制。
茵帱张故房，朔望临尔祭。尔祭讵几时，朔望忽复尽。
衾裳一毁撤，千载不复引。亹亹朞月周，戚戚弥相愍。
悲怀感物来，泣涕应情陨。驾言陟东阜，望坟思纡轸。
徘徊墟墓间，欲去复不忍。徘徊不忍去，徙倚步踟蹰。
落叶委埏侧，枯荄带坟隅。孤魂独茕茕，安知灵与无。
投心遵朝命，挥涕强就车。谁谓帝宫远，路极悲有余。
侁自肩如削，难胜数缕绦。天香留凤尾，馀暖在檀槽。
去秋三五月，今秋还照梁。今春兰蕙草，来春复吐芳。
悲哉人道异，一谢永销亡。帘屏既毁撤，帷席更施张。
游尘掩虚座，孤帐覆空床。万事无不尽，徒令存者伤。
秋瑟凄凉忽断弦，自砻山石志新阡。稍閒即病身无福，竟死难医命有天。
会绩忍看烧烛泪，遗簪聊抵买花钱。最惭误看刘蕡策，辜汝相依四十年。
死生最怕堕危机，乱世全身正自稀。满地干戈殊不定，盖棺丘陇未为非。
鹿门不共庞公隐，凤褐谁缝杜老衣。愁绝梧楸烟雨地，藁砧百岁拟同归。
信是击中好，春来物物丰。石蚕生断砌，玉蕈山枯桐。
暖雨蒸花气，晴烟扬柳风。眼前无限景，诗句可能穷。
人生贵有别，室家各有宜。贫贱远结婚，中心两不移。
前日良宴会，今为死别离。亲戚各在前，临诀不成辞。
傍人拭我泪，令我要裁悲。共尽固人理，谁能心勿思。
鄂王坟上草离离，秋日荒凉石兽危。南渡君臣轻社稷，中原父老望旌旗。
英雄已死嗟何及，天下中分遂不支。莫向西湖歌此曲，水光山色不胜悲。
草堂一觉巫山梦，行雨行云今不知。半夜青灯两行泪，催妆犹记去年时。
剪水裁云聚作花，直教颜色冠芳华。一双仙子玉条脱，三尺天家香辟邪。
南国好音将过雁，西窗残梦已啼鸦。年年此日伤春思，忍把归心赋落霞。
都门落叶满，游子去京畿。忍听离鸾操，遥逐秋鸿飞。
愁霜晓入镜，泪雨夕沾衣。烟树黄河岸，风帆采石矶。
平沙回渺漫，寒雨暧熹微。客心閒转切，乡书近却稀。
梦闻儿女泣，行将僮仆依。窃慕漆园放，谁云潘岳非。
乘涛惯不险，回江望若围。武昌未易到，更向岳阳归。
衰年失内助，抚事怀百忧。伤哉儿女情，哭泣无时休。
感叹裂中肠，涕泗忽交流。悲风既惨惨，白日空悠悠。
容颜不复见，恩义莫能酬。恨无神仙诀，千岁同优游。
蚤岁期偕老，中年慨独存。凭棺惟洒泪，剪纸莫招魂。
令德宜家室，深恩及子孙。终当求密石，为尔表高坟。
旅游忽过清明节，百感中来与愿违。杨柳亭台春寂寂，杏花村落雨霏霏。
青山对面人何在，白发倚门身未归。薄暮登高重惆怅，岂因萧飒故山薇。
菜叶绿满地，菊枝青过阑。有为遵古道，无论及时官。
树影经秋减，湖光入座宽。门前旧矶石，闲却钓鱼竿。
落落穷途客，年年不在家。寄眠听夜雨，借景看春华。
空著三山帽，难防两鬓华。清晨览明镜，载笑复咨嗟。
毕宏韦偃远莫追，画松得名今是谁。黄岩太守夸绝倒，休宁县令争新奇。
苍髯铁甲风雷动，浮云散尽青天空。只因曾看读碑图，至今多作营丘梦。
钱塘有道金隐君，风流不让今古人。文章学古画师古，落笔政似营丘亲。
前年为我画松树，自然自有天真趣。无人解识栋梁材，冷烟残雨空山暮。
于今颓然老矣夫，隔江不寄平安书。不得与之倾酒壶，令人看画长嗟吁。
三月东风吹雪消，湖南山色翠如浇。一声羌管无人见，无数梅花落野桥。
维昨日初十，汝病始恋床。烛光照肌肤，晕晕如海棠。
枯眼视汝爷，棘手偎汝娘。但言儿可怜，一语尽两字。
慰以平安辞，低吁翻佯睡。少睡吾亦安，焉知汝心碎。
飘烟去速梦来迟，凄绝香阴检药时。桃李但从蝴蝶媚，一竿瘦竹是心知。
梦已三年不梦春，春归已旧泪犹新。有愁怕对安仁说，我亦西风感鬓人。
仿佛维摩示疾身，药炉经卷日横陈。即看饮食皆多事，渐苦形骸亦累人。
梦岂能真休骂鬼，骨如此瘦欲通神。世间甲子须臾过，半局棋残已廿春。
北府曾缝战士衣，酒浆宾从各无违。虚堂一夕琴先断，华表千年鹤未归。
贞姑马鬣在江村，送汝黄泉六岁孙。地下相烦告公姥，遗民犹有一人存。
独坐寒窗望稿砧，宜言偕老记初心。谁知游子天涯别，一任闺芜日夜深。
廿年作客向边陲，坐叹兰枯柳亦衰。传说故园荆棘长，此生能得首邱时。
画阁垂帘别样深，回廊乡屟更无音。平生爱尔风云气，倘既消磨不自禁。
落花急似三更漏，弱质盈盈才十九。杜鹃哭杀少年坟，小字彤碑碧血绣。
萧郎梦断蘼芜后，宝镜鸳鸯难再偶。可怜薄命玉容人，值得挽歌三十首。
柔肠最怕伤心赋，听说埋香泪便堕。红颜惯是误青春，断送桃花一夜雨。
飞琼携手瑶台路，应驾钿车游戏去。可堪抛向玉钩斜，梦散彩云无觅处。
陌上莺啼细草薰，鱼鳞风皱水成纹。江南红豆相思苦，岁岁花开一忆君。
五尺桐棺青，零星旧衣帛。草敛堂之隅，低月惨生白。
汝母汝祖母，泪乾气欲逆。恋恋犹望生，绕汝抚汝额。
送蜕西郭门，星澹风刁骚。盂饭饷邻鬼，野枳鸦犬嗥。
寸心罗万象，百年诀一朝。百年诀一朝，魂弱汝谁依。
蓉冠荔为裳，上骖云虬飞。游戏光碧堂，夙根焉可知。
生汝乙酉年，九月日廿九。爱汝期永年，名汝曰阿寿。
千金掌上珠，怀抱不离手。稍长驯言动，百态娇泥人。
慧颖驾群侣，灼灼双瞳神。戏言道旁弃，掩泣牵母裙。
渐知弄粉泽，红白涂辅唇。拈针学刺绣，绣作颠倒云。
年来解炊浣，为母分操作。嬉戏是汝时，汝且以劳乐。
重倚阑干昔倚痕，大江如睡柳都昏。昏昏柳外颓阳色，直接青芜到墓门。
文字不饱煖，岁月多别离。入门见和适，出门亦安之。
兰帏照秋月，轧轧鸣素机。亦有还道思，赖汝相慰怡。
邻儿得父爱，欢跃庭东墀。傲汝汝辄妒，时问余归期。
余还更娇泣，索饼频呼饥。风雪浩平原，昨归岁云莫。
汝来依我眠，絮语夜深诉。犹恐汝身睡，让席不敢惊。
汝弟梦朝起，还作呼姊声。汝姑年八龄，与汝齐肩行。
娟娟过花下，俏影骤疑汝。搴帏一顾之，心黯复何语。
奉倩伤春骨易消，情天难索旧韦箫。茸茸暮雨生愁绿，佳节人间又一朝。
捐弃不待年，幽魂渺仙峤。庭下孤鸣鸾，悬镜耻自照。
帐冷凝素尘，窗虚耿熠耀。平生白头吟，空然发悲调。
君自垂千古，吾犹恋一生。君臣原大节，儿女亦人情。
折槛生前事，遗碑死后名。存亡虽异路，贞白本相成。
庾家楼上谢家池，处处风烟少旧知。明日落花谁共醉，野溪猿鸟恨归迟。
重来诗更好，稍稍露行藏。却问平津邸，何如谷口庄。
铗弹宁为腹，弦断别萦肠。薄禄湖南地，瞻云泪万行。
五年奔走别朝班，涕泪长因旧侣潸。在楚早伤徐孺子，游梁今哭范君山。
孤魂夜绕青枫阙，旅殡春移玉垒关。两地荒坟吊何日，梦迷岐路只空还。
不禁西河眼，悲深渐欲枯。逢人失应对，散帙强支吾。
颠倒还疑梦，依稀或类呼。谁将二女慰，转见一身孤。
晓案犹闻举，春蚕未罢工。泉台人自玉，藜阁管堪彤。
寂寞鱼轩冷，凄其蕙帐空。周郎能顾曲，慎莫唱离鸿。
得汝三年内，那能一日忘。谁知浪惊喜，翻为助悲伤。
处处难开眼，时时总断肠。病夫骨髓尽，未数泪千行。
客子悲秋已惘然，那堪更著悼亡篇。独怜窃药人犹在，颇恨鸿都术未传。
归梦夜悬巫峡雨，孤鸿声断太湖天。素琴已悟无弦意，慢取鸾胶与续弦。
莺雏出壳月将四，燕子营巢春已三。看取西陵埋玉处，不生松柏长宜男。
独夜寒侵半臂绫，锁窗花影隔层层。依稀梦里还寻梦，才到钱塘又秣陵。
深阁鸟鸣人到稀，柳风吹绿上帘衣。香魂化作彩霞缕，时绕华阳洞口飞。
苔闺日以积，尘案日以深。纨素委不御，四邻响哀砧。
抚襟悼非一，梦床不可寻。昔欢向徂隔，兹恨何萧椮。
树萱非销忧，遗佩犹同心。潘生洛涘年，哀泪谁能禁。
早晚问儿寒与饥，夜深宿火待儿归。儿今渐长衣衫短，手线还谁问密稀。
年年寒食问饧糖，糁米炊糕入夜忙。今日一抔同水上，杯盘满地有谁尝。
閒阶日日捲纱声，常恨新绵纺不成。不识剪衣焚寄与，可能长短似平生。
笑披纱扇忆当年，只有卿卿最得怜。今日料应花不住，夜灯相伴室中禅。
朱字箜篌委网尘，月明不见理丝人。镜台窗下樱桃树，应是当时折剩春。
一别音容两渺茫，不堪端坐细思量。云收雨散知何处，燕语莺啼亦可伤。
谁爱风流高格调，我怜贞白重寒芳。愁来欲奏相思曲，只恐猿闻也断肠。
芙蓉肌骨绿云鬟，伤别伤春更万端。去日渐多来日少，别时容易见时难。
春蚕到死丝方尽，沧海扬尘泪始乾。无可奈何花落去，五更风雨五更寒。
心惟结遐想，孤坐黯无言。误听滴花露，疑归清夜魂。
也知伊岂在，终是我难谖。短袖残灯下，浑教污泪痕。
忆汝立向晚，惊心月又明。忍从今独见，曾照昔同行。
孤枕苦难即，空闺寒自生。含情应不寐，到晓只盈盈。
鸣鸡报早朝，出户履长霜。仰视东方星，三五不成行。
念子当此时，灯前理衣裳。恍然失所在，零泪空滂滂。
芙蓉望秋零，幽兰歇芳早。不作双头花，翻为断肠草。
戚戚怀所思，悠悠感衷抱。眷兹白发心，穷年以相保。
记向寒门彻骨迂，收书不惜典金珠。残帷断帐空留得，四海无家一腐儒。
生来傲骨不羞贫，何用钱刀卓姓人。撒手危崖无著处，红炉解脱是前因。
读书帷底夜闻鸡，茶灶松声月影西。閒福易销成旧憾，单衾愁绝晓禽啼。
岳阡初甃罢，君此拜姑嫜。地下容能聚，人间别已长。
蝶飞三月雨，枫落一林霜。他日还凄绝，余魂半渺茫。
关塞天涯黑，精魂一倍丹。停云迷鸟宿，舞雪耐梅寒。
不遣琴心寂，相怜剑影残。三年烹白石，馀沈咽龙湍。
到来犹自喜，髣髴近檐除。小圃忙挑菜，閒窗笑读书。
忽惊身尚在，莫是客凌虚。楚些吾能唱，魂兮其媵余。
不愁云步滑，慊慊故慵来。多病霜风路，馀生隔岁回。
凤绡残染泪，蛛网誓封苔。旧是销魂地，重寻有劫灰。
萼绿华来旷世闻，谪仙那得久人群。空将锦瑟传孤调，无复鸳罗刺五纹。
月里罢摇雕玉佩，花时犹妒郁金裙。东堂见说遗情在，十二峰头有暮云。
可爱俱无迹，唯馀一痛伤。招魂归杳旷，追路失苍茫。
万事甘人下，馀生怕日长。泪痕罗幌底，斜月映如霜。
一病无旬日，奄然丧此身。何心吾在世，无计尔为人。
昨抚犹如玉，今看已作尘。平生娱弄物，触着暗伤神。
眉目真如画，聪明解读诗。见人为礼法，依母倍恩私。
事事俱堪系，声声未忍离。不眠仍起唤，星斗夜空垂。
见汝娟娟静，谁能不解颜。身唯识燕市，骨仅返吴山。
痛入啼呼外，逢应梦寐间。如怜泣成血，他日见探环。
芝兰春已折，庭馆昼空沉。判老江湖骨，难窥天地心。
入门伤几案，跨马畏朋簪。欲问容身地，茫茫不可寻。
动止能如意，欢啼并可亲。纵无千里足，堪慰百年身。
得食先分姊，更衣必示人。难挥汝爷恸，闻者亦酸辛。
排田回首泪垂膺，造物于人总不情。堪叹世衰交道丧，更悲邦殄哲人倾。
数言已作终天诀，寸步何缘觉旧声。生死交情如不负，敢书心事告幽冥。
数尺朱弦系玉琴，琴亡弦绝两难禁。离鸾有恨佳期隔，流水无声古调沉。
鲍叔永遗钟子意，相如应负卓文心。可怜玄鹤庭前舞，犹恋当时再奏音。
朱弦愁绝破瑶琴，流水无声恨转深。鸾凤楼空春寂寂，鸳鸯瓦冷夜沉沉。
半生懿行传闺阃，千古遗风惨士林。除却一经文与史，更无遗子满籯金。
宦游千里远相从，自是生同死亦同。比翼高飞天外鸟，连枝深结径边丛。
烟沉古匣梅窗冷，尘掩遗编蕙帐空。此日孤儿多感恨，建江江水正流东。
东风吹济水，零落百花阴。未远乘龙事，空馀射雉心。
薄寒憎簟入，明月鉴帷深。欲掩安仁涕，情来自不禁。
婉丽兼三德，辛勤佐一官。即知丹茀好，曾断素机寒。
桂魄销何易，兰魂返更难。那堪悼亡鬓，此夜欲如潘。
黄叶拥阶深，秋声杂暮砧。天空孤鹤唳，露冷百虫吟。
锦暗宵衾色，琼沉晓佩音。可怜摇落节，感此倍萧森。
清商不堪听，白露自生愁。孤枕寒先入，空阶雨未休。
梦魂回永夜，悲怨集新秋。奇树中庭色，伤心不再游。
伤哉无复见，老矣不成偕。牢落凝香地，同谁话此怀。
亦知存没等浮云，鲜笑多悲失道真。却恐荒唐齐物叟，鼓盆真是已伤神。
菊花还似去年黄，一寸愁心万事伤。独立高楼对残日，秋风吹得泪千行。
千行垂泪对风烟，万事伤心儿女前。晓镜不须催白发，潘郎秋鬓久萧然。
咀嚼劳劬八十年，更因缺落拔其残。已无韩愈妻堪诧，只欠张苍乳可餐。
相勉惟清白，囊如四壁空。难忘将绝语，劝我莫言穷。
夤缘偶作于飞侣，梦寐相随到数州。泥上迹留鸿已去，舟中刻在剑难求。
偕老相期未及期，回头人事已成非。逢春尚拟风光转，过眼忽惊花片飞。
不见音容忽三月，无从涕泗已千行。家山准拟欲归隐，堪叹相随无孟光。
燕寝焚香老病身，细君相对坐如宾。而今一榻维摩室，唯与无言法喜亲。
安仁愁思怯春寒，扪泪题诗睫未乾。双燕归来如访旧，不知吾已是孤鸾。
长恨齐眉人已往，可怜尊足者犹存。乃知剑履图麟阁，不似琴书隐鹿门。
帐中蝶化真成梦，镜里鸾孤枉断肠。吹彻玉箫人不见，世间难觅返魂香。
翠华东南来，奎聚属吴域。分王百馀年，灵光赫天德。
龙文发南源，图书粲东壁。谁折天罅开，猝忽正气泄。
剖藏发金枢，抉蕴破石室。签怕逐汗牛，至珍去遐绝。
我欲然藜人，四库亦赤立。细人慕所爱，但嗟珠玉翼。
君子为道谋，惟忧孔孟北。风气日已趋，南强变金革。
周礼吾能言，欲徵恐无籍。落落星向晨，后生当努力。
脱屣尘寰委蜕蝉，真形渺渺驾非烟。丹台路杳无归日，白玉楼成不待年。
宴坐我方依古佛，空行汝去作飞仙。恩深父子情难割，泪滴千行到九泉。
一见铭旌作许愁，西风飘落冷飕飕。早知真气无伸处，悔不当时曲似钩。
嵩阳道出建春门，同入西都四见春。谁谓回头隔存没，断肠今作独归人。
晓梳零乱发星星，病眼昏昏怯夜灯。乌几素屏双草屦，百年从此学山僧。
新霜已重菊初残，半死梧桐泣井阑。可是神伤即无泪，哭多清血也应乾。
遥夜新霜凋碧槐，三更寒月满堂阶。美人化作秋风去，只有清魂梦里来。
山僧老去久忘情，笑我多悲白发生。为道人间具烦恼，早来林下共修行。
欲治烦恼更无方，只有头陀理最长。不待存亡始知梦，故应交臂已凄凉。
短日一何急，寒宵不肯明。霜寒那有梦，月落重伤情。
壁冻琴丝断，风惊烛泪盈。微言忆王衍，达理悟庄生。
渺渺箜篌梦，茫茫石镜缘。断弦终莫续，浮沫更堪怜。
湿土新阡雨，啼鸦老树烟。一声邻笛起，凄咽泪如泉。
我已空诸幻，君今断后缘。圆明应顿悟，成坏不须怜。
玉宇行孤明，冰溪破冥烟。儿曹修非荐，再拜酹寒泉。
帘捲齐云春暮天，绿阴都放泪痕边。去年此日凭栏处，不见骖鸾驾鹤仙。
官事谁能了，浮生迹易陈。齐云连绿荫，和泪送青春。
缓带空凝月，凭栏不见人。只应曾到处，愁极倍精神。
视死如归不受污，今无彤管为伊书。仓皇父子终天诀，菱角塘边孔氏居。
城上斜阳画角哀，沈园非复旧池台。伤心桥下春波绿，曾是惊鸿照影来。
梦断香消四十年，沈园柳老不吹绵。此身行作稽山土，犹吊遗踪一泫然。
士师每失官，未始有忧愠。园吏既丧妇，何尝复嗟愤。
二子道义胜，一与天理顺。之人乃其徒，心迹两相近。
区区赴穷塞，而使卖官酝。胸中浩然者，俗口不得问。
好军此开府，遇士以恩信。若访禦戎策，请为讲三阵。
主家十二楼，一身当三千。古来妾薄命，事主不尽年。
起舞为主寿，相送南阳阡。忍著主衣裳，为人作春妍。
有声当彻天，有泪当彻泉。死者恐无知，妾身长自怜。
叶落风不起，山空花自红。捐世不待老，惠妾无其终。
一死尚可忍，百岁何当穷。天地岂不宽，妾身自不容。
死者如有知，杀身以相从。向来歌舞地，夜雨鸣寒蛩。
从来有脩短，岂敢问苍天。见尽人间妇，无如美且贤。
譬令愚者寿，何不假其年。忍此连城宝，沉埋向九泉。
每出身如梦，逢人强意多。归来仍寂寞，欲语向谁何。
窗冷孤萤入，宵长一雁过。世间无最苦，精爽此销磨。
结发为夫妇，于今十七年。相看犹不足，何况是长捐。
我鬓已多白，此身宁久全。终当与同穴，未死泪涟涟。
去作三泉隔，来归二载馀。临风还念汝，伤女更怜渠。
憔悴衣围减，漂零鬓发疏。吾今多病久，谁付茂陵书。
三公吾岂敢，宁为忍饥寒。拟听笭箵雨，潜悲苜蓿盘。
烟云昏壁月，霜露殒香兰。伫立东风泣，忘情良独难。
旧闻林下趣，既见即心降。月冷同秋梦，灯寒对夜窗。
孰知身是幻，深念涕如江。仰叹朝飞雉，微禽亦有双。
照影翻窗绮，层纹滉额波。丝青迷岸柳，茸绿蘸汀莎。
片雪翘饥鹭，孤香卷嫩荷。凭栏堪入画，时听竹枝歌。
紫芝九日上杭都，溪馆经从说大苏。摇落风霜为搔首，病馀真是我非夫。
奉倩伤神不是痴，人生百感有真机。飘零遗墨残针线，与泪无期自一挥。
客中自有未招魂，剪纸空教夜祭门。万一相逢今夜梦，恨多应是两忘言。
从事龟山亦偶然，宁知长别恨终天。当时去就商量错，不似牛衣十八年。
银汉波澜溢，经旬雨未休。细听宜隔牖，远望忆高楼。
风急飘还断，云低落更稠。走童惊掣电，饥鸟啄浮沤。
丝网张空际，蛛绳续瓦沟。青蛙多入户，潢潦欲胜舟。
雷怒疑山破，池浑似土流。灰人漫禳厌，水马恣沈浮。
广陌应翻浪，贫居恐作湫。阳精藏不耀，阴气盛难收。
远色重林暮，繁声四壁秋。望晴思见日，防冷欲披裘。
枕润眠还懒，车羸出转忧。散空烟漠漠，迸溜竹修修。
树暗蝉吟咽，巢倾燕语愁。琴书凉簟净，灯烛夜窗幽。
天下那能向，龙边岂易求。湿烟凝灶额，荒草覆墙头。
酒思凄方罢，诗情耿始抽。下床先仗屐，汲井恐飘瓯。
危坐徒相忆，佳期未有由。劳君寄新什，终日不能酬。
洛阳征战后，君去问凋残。云月临南至，风霜向北寒。
故园经乱久，古木隔林看。谁访江城客，年年守一官。
黯然何所为，相对但悲酸。季弟念离别，贤兄救急难。
河流冰处尽，海路雪中寒。尚有南飞雁，知君不忍看。
积雪与天迥，屯军连塞愁。谁知此行迈，不为觅封侯。
兵寇伤残国力衰，就中南土藉良医。凤衔泥诏辞丹阙，雕倚霜风上画旗。
官职不须轻远地，生灵只是计临时。灞桥酒盏黔巫月，从此江心两所思。
旧宠昭阳里，寻仙此最稀。名初出宫籍，身未称霞衣。
已别歌舞贵，长随鸾鹤飞。中官看入洞，空驾玉轮归。
翠黛红妆画鹢中，共惊云色带微风。箫管曲长吹未尽，花南水北雨濛濛。
嫁得梁鸿六七年，耽书爱酒日高眠。雨荒春圃唯生草，雪压朝厨未有烟。
身病忧来缘女少，家贫忘却为夫贤。谁知厚俸今无分，枉向秋风吹纸钱。
白雪吟诗铃阁开，故情新兴两裴回。昔经勤苦照书卷，今助欢娱飘酒杯。
楚客难酬郢中曲，吴公兼占洛阳才。铜街金谷春知否，又有诗人作尹来。
上人处世界，清净何所似。似彼白莲花，在水不著水。
性真悟泡幻，行洁离尘滓。修道来几时，身心俱到此。
嗟余牵世网，不得长依止。离念与碧云，秋来朝夕起。
错落复崔嵬，苍然玉一堆。峰骈仙掌出，罅坼剑门开。
峭顶高危矣，盘根下壮哉。精神欺竹树，气色压亭台。
隐起磷磷状，凝成瑟瑟胚。廉棱露锋刃，清越扣琼瑰。
岌嶪形将动，巍峨势欲摧。奇应潜鬼怪，灵合蓄云雷。
黛润沾新雨，斑明点古苔。未曾栖鸟雀，不肯染尘埃。
尖削琅玕笋，洼剜玛瑙罍。海神移碣石，画障簇天台。
在世为尤物，如人负逸才。渡江一苇载，入洛五丁推。
出处虽无意，升沉亦有媒。拔从水府底，置向相庭隈。
对称吟诗句，看宜把酒杯。终随金砺用，不学玉山颓。
疏傅心偏爱，园公眼屡回。共嗟无此分，虚管太湖来。
七月中气后，金与火交争。一闻白雪唱，暑退清风生。
碧树未摇落，寒蝉始悲鸣。夜凉枕簟滑，秋燥衣巾轻。
疏受老慵出，刘桢疾未平。何人伴公醉，新月上宫城。
忽惊石榴树，远出渡江来。戏问芭蕉叶，何愁心不开。
微霜拂宫桂，凄吹扫庭槐。荣盛更如此，惭君独见哀。
战战复兢兢，犹如履薄冰。虽然叨一掾，还似说三乘。
瓶汲南溪水，书来北岳僧。戆愚兼抱疾，权纪不相应。
独向山中见，今朝又别离。一心无挂住，万里独何之。
到处绝烟火，逢人话古时。此行无弟子，白犬自相随。
路到层峰断，门依老树开。月从平楚转，泉自上方来。
薤白罗朝馔，松黄暖夜杯。相留笑孙绰，空解赋天台。
惆怅青春晚，慇勤浊酒垆。后时长剑涩，斜日片帆孤。
东阁邀才子，南昌老腐儒。梁国旧相识，谁忆卧江湖。
自中风来三历闰，从悬车后几逢春。周南留滞称遗老，汉上羸残号半人。
薄有文章传子弟，断无书札答交亲。馀年自问将何用，恐是人间剩长身。
学得餐霞法，逢人与小还。身轻曾试鹤，力弱未离山。
无食犬犹在，不耕牛自闲。朝朝空漱水，叩齿草堂间。
繁红落尽始凄凉，直道忘忧也未忘。数朵殷红似春在，春愁特此系人肠。
地阔分吴塞，枫高映楚天。曲塘春尽雨，方响夜深船。
行纪添新梦，羁愁甚往年。何时京洛路，马上见人烟。
吟君苦调我沾缨，能使无情尽有情。四望车中心未释，千秋亭下赋初成。
庭梧已有栖雏处，池鹤今无子和声。从此期君比琼树，一枝吹折一枝生。
征东留滞一年年，又向军前遇火前。画出鹢舟宜祓禊，镂成鸡卵有秋千。
澄明烟水孤城立，狼藉风花落日眠。赖指清和樱笋熟，不然愁杀暮春天。
山乐来迎去不言，庙前高柳水禽喧。绮罗无色雨侵帐，珠翠有声风绕幡。
妆镜尚疑山月满，寝屏犹认野花繁。孤舟梦断行云散，何限离心寄晓猿。
沧波天堑外，何岛是新罗。舶主辞番远，棋僧入汉多。
海风吹白鹤，沙日晒红螺。此去知投笔，须求利剑磨。
伯阳仙家子，容色如青春。日月秘灵洞，云霞辞世人。
化心养精魄，隐几窅天真。莫作千年别，归来城郭新。
二转郎曹自勉旃，莎阶吟步想前贤。不如何逊无佳句，若比冯唐是壮年。
捧制名题黄纸尾，约僧心在白云边。乳毛松雪春来好，直夜清闲且学禅。
鱼钥千门启，鸡人唱晓传。冕旒临玉殿，丞相入炉烟。
列位同居左，分行忝在前。仰闻天语近，俯拜珮声连。
彩仗祥光动，彤庭霁色鲜。威仪谁可纪，柱史有新篇。
往还知分熟，酬赠思同新。嗜饮殷偏逸，闲吟卿亦贫。
古苔寒更翠，修竹静无邻。促席灯浮酒，听鸿霜满身。
浅才唯是我，高论更何人。携手宜相访，穷行少路尘。
知音伸久屈，觐省去光辉。津渡逢清夜，途程尽翠微。
云当绵竹叠，鸟离锦江飞。肯寄书来否，原居出亦稀。
偶上城南土骨堆，共倾春酒三五杯。为逢桃树相料理，不觉中丞喝道来。
屋东恶水沟，有鸱堕鸣悲。青泥掩两翅，拍拍不得离。
君童叫相召，瓦砾争先之。计校生平事，杀却理亦宜。
夺攘不愧耻，饱满盘天嬉。晴日占光景，高风恣追随。
遂凌鸾凤群，肯顾鸿鹄卑。今者命运穷，遭逢巧丸儿。
中汝要害处，汝能不得施。于吾乃何有，不忍乘其危。
丐汝将死命，浴以清水池。朝餐辍鱼肉，暝宿防狐狸。
自知无以致，蒙德久犹疑。饱入深竹丛，饥来傍阶基。
亮无责报心，固以听所为。昨日有气力，飞跳弄藩篱。
今晨忽径去，曾不报我知。侥幸非汝福，天衢汝休窥。
京城事弹射，竖子不易欺。勿讳泥坑辱，泥坑乃良规。
庭树晓禽动，郡楼残点声。灯挑红烬落，酒暖白光生。
发少嫌梳利，颜衰恨镜明。独吟谁应和，须寄洛阳城。
两河兵已偃，处处见归舟。日夜故人散，江皋芳树秋。
楚云伤远思，秦月忆佳游。名动春官籍，翩翩才少俦。
不住东林寺，云泉处处行。近臣那得识，禅客本无名。
城上冬冬鼓，朝衙复晚衙。为君慵不出，落尽绕城花。
姓白使君无丽句，名休座主有新文。禅心不合生分别，莫爱馀霞嫌碧云。
八月凉风吹白幕，寝门廊下哭微之。妻孥朋友来相吊，唯道皇天无所知。
夜泪暗销明月幌，春肠遥断牡丹庭。人间此病治无药，唯有楞伽四卷经。
百里音书何太迟，暮秋把得暮春诗。柳条绿日君相忆，梨叶红时我始知。
莫叹学官贫冷落，犹胜村客病支离。形容意绪遥看取，不似华阳观里时。
月明花满地，君自忆山阴。谁遣因风起，纷纷乱此心。
具体而微太少年，凤毛五色带非烟。倚天长剑看无敌，绕树号猿已应弦。
接士开襟清圣熟，分题得句落花前。即应出将传家法，圣泽恩波浩浩然。
一到凉泉未拟归，迸珠喷玉落阶墀。几多僧只因泉在，无限松如泼墨为。
云堑含香啼鸟细，茗瓯擎乳落花迟。青山看著不可上，多病多慵争奈伊。
翠窦烟岩画不成，桂华瀑沫杂芳馨。拨霞扫雪和云母，掘石移松得茯苓。
好鸟傍花窥玉磬，嫩苔和水没金瓶。从他人说从他笑，地覆天翻也只宁。
少年因病离天仗，乞得归家自养身。买断竹溪无别主，散分泉水与新邻。
山头鹿下长惊犬，池面鱼行不怕人。乡使到来常款语，还闻世上有功臣。
缙云新命诏初行，才是孤魂寿器成。黄壤不知新雨露，粉书空换旧铭旌。
巨卿哭处云空断，阿鹜归来月正明。多少四年遗爱事，乡闾生子李为名。
绿竹初成苑，丹砂欲化金。乘龙与骖凤，歌吹满山林。
爽气凝情迥，寒光映浦深。忘忧题此观，为乐赏同心。
回銮青岳观，帐殿紫烟峰。仙路迎三鸟，云衢驻两龙。
园林看化塔，坛墠识馀封。山外闻箫管，还如天上逢。
凉风动行兴，含笑话临途。已得身名了，全忘客道孤。
乡程过百越，帆影绕重湖。家在飞鸿外，音书可寄无。
春城来往桃李碧，暖艳红香断消息。吾徒自有山中邻，白昼冥心坐岚壁。
三秦流血已成川，塞上黄云战马闲。只有羸兵填渭水，终无奇事出商山。
田园已没红尘内，弟侄相逢白刃间。惆怅翠华犹未返，泪痕空滴剑文斑。
松橘苍黄覆钓矶，早年生计近年违。老知风月终堪恨，贫觉家山不易归。
别岸客帆和雁落，晚程霜叶向人飞。买臣严助精灵在，应笑无成一布衣。
天似空江星似波，时时珠露滴圆荷。平生踪迹慕真隐，此夕襟怀深自多。
格是厌厌饶酒病，终须的的学渔歌。无名无位堪休去，犹拟朝衣换钓蓑。
尽室可招魂，蛮馀出蜀门。雹凉随雨气，江热傍山根。
蚕月缲丝路，农时碌碡村。干将磨欲尽，无位可酬恩。
莫天寒风悲屑屑，啼鸟绕树泉水噎。行路解鞍投古陵，苍苍隔山见微月。
鸮鸣犬吠霜烟昏，开囊拂巾对盘飧。人生穷达感知己，明日投君申片言。
我见转轮王，千子常围绕。十善化四天，庄严多七宝。
七宝镇随身，庄严甚妙好。一朝福报尽，犹若栖芦鸟。
还作牛领虫，六趣受业道。况复诸凡夫，无常岂长保。
生死如旋火，轮回似麻稻。不解早觉悟，为人枉虚老。
汉主追韩信，苍生起谢安。吾徒自漂泊，世事各艰难。
逆旅招邀近，他乡思绪宽。不材甘朽质，高卧岂泥蟠。
泛爱容霜发，留欢卜夜闲。自吟诗送老，相劝酒开颜。
戎马今何地，乡园独旧山。江湖堕清月，酩酊任扶还。
故人何寂寞，今我独凄凉。老去才难尽，秋来兴甚长。
物情尤可见，辞客未能忘。海内知名士，云端各异方。
高岑殊缓步，沈鲍得同行。意惬关飞动，篇终接混茫。
举天悲富骆，近代惜卢王。似尔官仍贵，前贤命可伤。
诸侯非弃掷，半刺已翱翔。诗好几时见，书成无信将。
男儿行处是，客子斗身强。羁旅推贤圣，沈绵抵咎殃。
三年犹疟疾，一鬼不销亡。隔日搜脂髓，增寒抱雪霜。
徒然潜隙地，有靦屡鲜妆。何太龙钟极，于今出处妨。
无钱居帝里，尽室在边疆。刘表虽遗恨，庞公至死藏。
心微傍鱼鸟，肉瘦怯豺狼。陇草萧萧白，洮云片片黄。
彭门剑阁外，虢略鼎湖旁。荆玉簪头冷，巴笺染翰光。
乌麻蒸续晒，丹橘露应尝。岂异神仙宅，俱兼山水乡。
竹斋烧药灶，花屿读书床。更得清新否，遥知对属忙。
旧官宁改汉，淳俗本归唐。济世宜公等，安贫亦士常。
蚩尤终戮辱，胡羯漫猖狂。会待袄氛静，论文暂裹粮。
空外一鸷鸟，河间双白鸥。飘飖搏击便，容易往来游。
草露亦多湿，蛛丝仍未收。天机近人事，独立万端忧。
西阁百寻馀，中宵步绮疏。飞星过水白，落月动沙虚。
择木知幽鸟，潜波想巨鱼。亲朋满天地，兵甲少来书。
青山意不尽，衮衮上牛头。无复能拘碍，真成浪出游。
花浓春寺静，竹细野池幽。何处莺啼切，移时独未休。
东观时闲暇，还修喻蜀书。双旌驰县道，百越从轺车。
桂蠹晨餐罢，贪泉访古初。春江多好景，莫使醉吟疏。
述职抚荆衡，分符袭宠荣。往来看拥传，前后赖专城。
勿翦棠犹在，波澄水更清。重推江汉理，旋改豫章行。
召父多遗爱，羊公有令名。衣冠列祖道，耆旧拥前旌。
岘首晨风送，江陵夜火迎。无才惭孺子，千里愧同声。
野园烟里自幽寻，嫩甲香蕤引渐深。行歇每依鸦舅影，挑频时见鼠姑心。
凌风蔼彩初携笼，带露虚疏或贮襟。欲助春盘还爱否，不妨萧洒似家林。
山川马上度边禽，一宿都门永夜吟。客路不归秋又晚，西风吹动洛阳砧。
衔杯国门外，分手见残阳。何日还南越，今朝往北荒。
砂城经雨坏，虏骑入秋狂。亲咏关山月，归吟鬓的霜。
曾搜景象恐通神，地下还应有主人。若把长江比湘浦，离骚不合自灵均。
春娘爱上酒家楼，不怕归迟总不忧。推道那家娘子卧，且留教住待梳头。
不论秋菊与春花，个个能噇空腹茶。无事莫教频入库，一名闲物要些些。
晓发渔门戍，晴看担石湖。日衔高浪出，天入四空无。
尺寸分洲岛，纤毫指舳舻。渺然从此去，谁念客帆孤。
归鸟入平野，寒云在远村。徒令睇望久，不复见王孙。
成纪星郎字义山，适归高壤抱长叹。词林枝叶三春尽，学海波澜一夜干。
风雨已吹灯烛灭，姓名长在齿牙寒。只应物外攀琪树，便著霓裳上绛坛。
虚负凌云万丈才，一生襟抱未曾开。鸟啼花落人何在，竹死桐枯凤不来。
良马足因无主踠，旧交心为绝弦哀。九泉莫叹三光隔，又送文星入夜台。
稀逢息心侣，细话远山期。河汉秋深夜，杉梧露滴时。
风传林磬响，月掩草堂迟。坐卧禅心在，浮生皆不知。
何事淮南将，功高业未成。风涛辞海郡，雷雨镇山营。
度碛黄云起，防秋白发生。密机曾制敌，忧国更论兵。
塞色侵旗动，寒光锁甲明。自怜心有作，独立望专征。
浅学常自鄙，谬承贤达知。才希汉主召，玉任楚人疑。
年长惭漂泊，恩深惜别离。秋光独鸟过，暝色一蝉悲。
鹤发生何速，龙门上苦迟。雕虫羞朗鉴，干禄贵明时。
故国诚难返，青云致未期。空将感激泪，一自洒临岐。
一枝月桂和烟秀，万树江桃带雨红。且醉尊前休怅望，古来悲乐与今同。
仙籍人间不久留，片时已过十经秋。鸳鸯帐下香犹暖，鹦鹉笼中语未休。
朝露缀花如脸恨，晚风欹柳似眉愁。彩云一去无消息，潘岳多情欲白头。
曾睹夭桃想玉姿，带风杨柳认蛾眉。珠归龙窟知谁见，镜在鸾台话向谁。
从此梦悲烟雨夜，不堪吟苦寂寥时。西山日落东山月，恨想无因有了期。
天上琼花不避秋，今宵织女嫁牵牛。万人惟待乘鸾出，乞巧齐登明月楼。
少妆银粉饰金钿，端正天花贵自然。闻道禁中时节异，九秋香满镜台前。
万叠赤城路，终年游客稀。朝来送师去，自觉有家非。
石净山光远，云深海色微。此诗成亦鄙，为我写岩扉。
僻寺多高树，凉天忆重游。磬过沟水尽，月入草堂秋。
穴蚁苔痕静，藏蝉柏叶稠。名山思遍往，早晚到嵩丘。
院梅发向尺，园鸟复成曲。落日游南湖，果掷颜如玉。
含情不得语，转盼知所属。惆怅未可归，宁关须采箓。
传道仙星媛，年年会水隅。停梭借蟋蟀，留巧付蜘蛛。
去昼从云请，归轮伫日输。莫言相见阔，天上日应殊。
学剑虽无术，吟诗似有魔。已贫甘事晚，临老爱闲多。
鸡犬唯随鹿，儿童只衣蓑。时因寻野叟，狂醉复狂歌。
西去穷胡处，嵓崖境不常。石形相对耸，天势一条长。
栈底鸣流水，林端敛夕阳。虽随兵马至，未免畏豺狼。
荒碛连天堡戍稀，日忧蕃寇却忘机。江山不到处皆到，陇雁已归时未归。
行李亦须携战器，趋迎当便著戎衣。并州去路殊迢递，风雨何当达近畿。
山云蝉满树，欲住更何安。上国回将晚，孤峰别自难。
碛遥鸿未到，江近夜先寒。泉石虽堪恋，行人不愿看。
巴兴千万寻，此去若为心。蟋蟀既将定，弥猴应正吟。
剑门秋断雁，褒谷夜多砧。自古西南路，艰难直至今。
东下经牛渚，依然是故关。客程临岸尽，乡思入鸥闲。
雨涨巴来浪，云增楚际山。渔翁知未达，相顾不开颜。
少读黄帝书，肯不笑机事。意犹负深衷，未免名迹累。
厌贫学干禄，欲徇宾王利。甘为风波人，岂复江海意。
担簦平台下，是日饮羁思。逢君道寸心，暂喜一交臂。
绪言未及竟，离念已复至。甯陵望南丘，云雨成两地。
途殊迹方间，河广流且驶。暮帆望不及，览赠心欲醉。
爱君如金锡，昆弟皆茂异。奕赫连丝衣，荣养能锡类。
君子道未长，深藏青云器。巨鳞有纵时，今日不足议。
唯当加餐饭，好我袖中字。别离动经年，莫道分首易。
高文与盛德，皆谓古无伦。圣代生才子，明庭有谏臣。
已瞻龙衮近，渐向凤池新。却忆波涛郡，来时岛屿春。
名因诗句大，家似布衣贫。曾暗投新轴，频闻奖滞身。
照吟清夕月，送药紫霞人。终计依门馆，何疑不化鳞。
水陆中分程，看花一月行。会稽山隔浪，天竺树连城。
候吏赍鱼印，迎船载旆旌。渡江春始半，列屿草初生。
炎昏倦烦久，逮此含风夕。夏服稍轻清，秋堂已岑寂。
载欣凉宇旷，复念佳辰掷。络纬惊岁功，顾我何成绩。
青荧微月钩，幽晖洞阴魄。水镜涵玉轮，若见渊泉璧。
参差帘牖重，次第笼虚白。树影满空床，萤光缀深壁。
怅望牵牛星，复为经年隔。露网褭风珠，轻河泛遥碧。
讵无深秋夜，感此乍流易。亦有迟暮年，壮年良自惜。
循环切中肠，感念追往昔。接瞬无停阴，何言问陈积。
馨香推蕙兰，坚贞谕松柏。生物固有涯，安能比金石。
况兹百龄内，扰扰纷众役。日月东西驰，飞车无留迹。
来者良未穷，去矣定奚适。委顺在物为，营营复何益。
乐天书内重封到，居敬堂前共读时。四友一为泉路客，三人两咏浙江诗。
别无远近皆难见，老减心情自各知。杯酒与他年少隔，不相酬赠欲何之。
有鸟有鸟名鹞雏，铃子眼睛苍锦襦。贵人腕软怜易臂，奋肘一挥前后呼。
俊鹘无由拳狡兔，金雕不得擒魅狐。文王长在苑中猎，何日非熊休卖屠。
抚稚君休感，无儿我不伤。片云离岫远，双燕念巢忙。
大壑谁非水，华星各自光。但令长有酒，何必谢家庄。
雨滞更愁南瘴毒，月明兼喜北风凉。古城楼影横空馆，湿地虫声绕暗廊。
萤火乱飞秋已近，星辰早没夜初长。孩提万里何时见，狼藉家书满卧床。
感极都无梦，魂销转易惊。风帘半钩落，秋月满床明。
怅望临阶坐，沉吟绕树行。孤琴在幽匣，时迸断弦声。
满山残雪满山风，野寺无门院院空。烟火渐稀孤店静，月明深夜古楼中。
谢公最小偏怜女，自嫁黔娄百事乖。顾我无衣搜荩箧，泥他沽酒拔金钗。
野蔬充膳甘长藿，落叶添薪仰古槐。今日俸钱过十万，与君营奠复营斋。
闲坐悲君亦自悲，百年都是几多时。邓攸无子寻知命，潘岳悼亡犹费词。
同穴窅冥何所望，他生缘会更难期。惟将终夜常开眼，报答平生未展眉。
昔日戏言身后意，今朝都到眼前来。衣裳已施行看尽，针线犹存未忍开。
尚想旧情怜婢仆，也曾因梦送钱财。诚知此恨人人有，贫贱夫妻百事哀。
曾经沧海难为水，除却巫山不是云。取次花丛懒回顾，半缘修道半缘君。
看雪乘清旦，无人坐独谣。拂花轻尚起，落地暖初销。
已讶陵歌扇，还来伴舞腰。洒篁留密节，著柳送长条。
入镜鸾窥沼，行天马度桥。遍阶怜可掬，满树戏成摇。
江浪迎涛日，风毛纵猎朝。弄闲时细转，争急忽惊飘。
城险疑悬布，砧寒未捣绡。莫愁阴景促，夜色自相饶。
往岁曾随江客船，秋风明月洞庭边。为看今夜天如水，忆得当时水似天。
悔作望南浦，望中生远愁。因知人易老，为有水东流。
欲附故乡信，不逢归客舟。萋萋两岸草，又度一年秋。
我有严湍思，怀人访故台。客星依钓隐，仙石逐槎回。
倒影含清沚，凝阴长碧苔。飞泉信可挹，幽客未归来。
古木卧平沙，摧残岁月赊。有根横水石，无叶拂烟霞。
春至苔为叶，冬来雪作花。不逢星汉使，谁辨是灵槎。
念来若望神，追往如话梦。梦神不无迹，谁使烦心用。
鲁圣虚泣麟，楚狂浪歌凤。那言阮家子，更作穷途恸。
何响与天通，瑶筝挂望中。彩弦非触指，锦瑟忽闻风。
雁柱虚连势，鸾歌且坠空。夜和霜击磬，晴引凤归桐。
幽咽谁生怨，清泠自匪躬。秦姬收宝匣，搔首不成功。
吴儿多白皙，好为荡舟剧。卖眼掷春心，折花调行客。
焰随红日去，烟逐暮云飞。绿鬓随波散，红颜逐浪无。
因何逢伍相，应是想秋胡。举袖露条脱，招我饭胡麻。
镜湖水如月，耶溪女似雪。新妆荡新波，光景两奇绝。
春华沧江月，秋色碧海云。离居盈寒暑，对此长思君。
思君楚水南，望君淮山北。梦魂虽飞来，会面不可得。
畴昔在嵩阳，同衾卧羲皇。绿萝笑簪绂，丹壑贱岩廊。
晚途各分析，乘兴任所适。仆在雁门关，君为峨眉客。
心悬万里外，影滞两乡隔。长剑复归来，相逢洛阳陌。
陌上何喧喧，都令心意烦。迷津觉路失，托势随风翻。
以兹谢朝列，长啸归故园。故园恣闲逸，求古散缥帙。
久欲入名山，婚娶殊未毕。人生信多故，世事岂惟一。
念此忧如焚，怅然若有失。闻君卧石门，宿昔契弥敦。
方从桂树隐，不羡桃花源。高风起遐旷，幽人迹复存。
松风清瑶瑟，溪月湛芳樽。安居偶佳赏，丹心期此论。
金舆玉辇背三条，水阁山楼望九霄。野外初迷七圣道，河边忽睹二灵桥。
悬冰滴滴依虬箭，清吹泠泠杂凤箫。回晚平阳歌舞合，前溪更转木兰桡。
侬赠绿丝衣，郎遗玉钩子。即欲系侬心，侬思著郎体。
花落茅檐转寂寥，魂随暮雨此中销。迩来庭柳无人折，长得垂枝一万条。
虚室无人乳燕飞，苍苔满地履痕稀。庭前唯有蔷薇在，花似残妆叶似衣。
日来月往相催迁，迢迢星岁欲周天。无冬无夏卧霜霰，水冻草枯为一年。
汉家甲子有正朔，绝域三光空自悬。几回鸿雁来又去，肠断蟾蜍亏复圆。
金印垂鞍白马肥，不同疏广老方归。三千士里文章伯，四十年来锦绣衣。
节比青松当涧直，心随黄雀绕檐飞。乡中贺者唯争路，不识传呼獬豸威。
得接西园会，多因野性同。引藤连树影，移石间花丛。
学就晨昏外，欢生礼乐中。春游随墨客，夜宿伴潜公。
散帙灯惊燕，开帘月带风。朝朝在门下，自与五侯通。
残妆色浅髻鬟开，笑映朱帘觑客来。推醉唯知弄花钿，潘郎不敢使人催。
自拈裙带结同心，暖处偏知香气深。爱捉狂夫问闲事，不知歌舞用黄金。
自古东西路，舟车此地分。河声梁苑夜，草色楚田曛。
雁已多南去，蝉犹在此闻。圣朝无谏猎，何计谒明君。
人主词应不偶然，几人曾说笑掀天。不知南苑今何在，借与张公三百年。
张衡侧身愁思久，王粲登楼日回首。不作渭滨垂钓臣，羞为洛阳拜尘友。
五綵绣衣裳，当年正相称。春风旧关路，归去真多兴。
兰陔行可采，莲府犹回瞪。杨家绀幰迎，谢守瑶华赠。
御街草泛滟，台柏烟含凝。曾是平生游，无因理归乘。
蔡州城中众心死，妖星夜落照壕水。汉家飞将下天来，马箠一挥门洞开。
贼徒崩腾望旗拜，有若群蛰惊春雷。狂童面缚登槛车，太白夭矫垂捷书。
相公从容来镇抚，常侍郊迎负文弩。四人归业闾里闲，小儿跳浪健儿舞。
朝阳有鸣凤，不闻千万祀。鶗鴂催众芳，晨间先入耳。
秋风白露晞，从是尔啼时。如何上春日，唧唧满庭飞。
丹顶宜承日，霜翎不染泥。爱池能久立，看月未成栖。
一院春草长，三山归路迷。主人朝谒早，贪养汝南鸡。
池榭堪临泛，翛然散郁陶。步因驱鹤缓，吟为听蝉高。
林密添新竹，枝低缒晚桃。酒醅晴易熟，药圃夏频薅。
老是班行旧，闲为乡里豪。经过更何处，风景属吾曹。
一别旧游尽，相逢俱涕零。在人虽晚达，于树似冬青。
痛饮连宵醉，狂吟满坐听。终期抛印绶，共占少微星。
胡瓶落膊紫薄汗，碎叶城西秋月团。明敕星驰封宝剑，辞君一夜取楼兰。
苍深翠浅瀑峥潺，岂谓讥秦始爱山。一炬咸阳机冢赤，紫霄巍立晓云间。
辰阳太守念王孙，远谪沅溪何可论。黄鹤青云当一举，明珠吐著报君恩。
荒垒三秋夕，穷郊万里平。海阴凝独树，日气下连营。
戎旆霜旋重，边裘夜更轻。将军犹转战，都尉不成名。
折柳悲春曲，吹笳断夜声。明年汉使返，须筑受降城。
暮过潭上寺，独宿白云间。钟磬遥连树，星河半隔山。
石中泉暗落，松外户初关。却忆终南里，前秋此夕还。
云水苍茫日欲收，野烟深处鹧鸪愁。知君万里朝天去，为说征南已五秋。
碧盖缃葩映素秋，此中兰櫂好销忧。相将共挈青丝笼，一笑同回翠羽舟。
日暮鸣榔随下濑，夜深归櫂怯中流。东方自有罗敷婿，不顾江边越鄂州。
鲁公邀省客，贫寺人过少。锦帐惟野花，竹屏有窗筱。
朝行石色净，夜听泉声小。释事情已高，依禅境无扰。
超遥长路首，怅望空林杪。离思从此生，还将此心了。
秦陇逼氐羌，征人去未央。如何幽咽水，并欲断君肠。
西注悲穷漠，东分忆故乡。旅魂声搅乱，无梦到咸阳。
云绽霞铺锦水头，占春颜色最风流。若教更近天街种，马上多逢醉五侯。
玉树声沉战舰收，万家冠盖入中州。只应江令偏惆怅，头白归来是客游。
象辂初乘雁，璇宫早结褵。离元应春夕，帝子降秋期。
鸣瑜合清响，冠玉丽秾姿。和声跻凤掖，交影步鸾墀。
默默无言恻恻悲，闲吟独傍菊花篱。只今已作经年别，此后知为几岁期。
开箧每寻遗念物，倚楼空缀悼亡诗。夜来孤枕空肠断，窗月斜辉梦觉时。
莫恨红裙破，休嫌白屋低。请看京与洛，谁在旧香闺。
异国逢佳节，凭高独若吟。一杯今日醉，万里故园心。
水馆红兰合，山城紫菊深。白衣虽不至，鸥鸟自相寻。
嫖姚何日破重围，秋草深来战马肥。已有孔明传将略，更闻王导得神机。
阵前鼙鼓晴应响，城上乌鸢饱不飞。何事小臣偏注目，帝乡遥羡白云归。
一辞同辇闭昭阳，耿耿寒宵禁漏长。钗上翠禽应不返，镜中红艳岂重芳。
萤低夜色栖瑶草，水咽秋声傍粉墙。展转令人思蜀赋，解将惆怅感君王。
凤去鸾归不可寻，十洲仙路彩云深。若无少女花应老，为有姮娥月易沈。
竹叶岂能消积恨，丁香空解结同心。湘江水阔苍梧远，何处相思弄舜琴。
一随菱棹谒王侯，深愧移文负钓舟。今日太湖风色好，却将诗句乞鱼钩。
却逐严光向若耶，钓轮菱棹寄年华。三秋梅雨愁枫叶，一夜篷舟宿苇花。
不见水云应有梦，偶随鸥鹭便成家。白蘋风起楼船暮，江燕双双五两斜。
玉貌潘郎泪满衣，画罗轻鬓雨霏微。红兰委露愁难尽，白马朝天望不归。
宝镜尘昏鸾影在，钿筝弦断雁行稀。春来多少伤心事，碧草侵阶粉蝶飞。
从小识宾卿，恩深若弟兄。相逢在何日，此别不胜情。
红粉座中客，綵斿江上城。尚平婚嫁累，无路逐双旌。
不资冬日秀，为作暑天寒。先植诚非凤，来翔定是鸾。
东都绿李万州栽，君手封题我手开。把得欲尝先怅望，与渠同别故乡来。
老去襟怀常濩落，病来须鬓转苍浪。心灰不及炉中火，鬓雪多于砌下霜。
三峡南宾城最远，一年冬至夜偏长。今宵始觉房栊冷，坐索寒衣托孟光。
山为莲宫作画屏，楼台迤逦插青冥。云生座底铺金地，风起松梢韵宝铃。
龙喷水声连击罄，猿啼月色闲持经。时人不信非凡境，试入玄关一夜听。
两鬓苍然心浩然，松窗深处药炉前。携将道士通宵语，忘却花时尽日眠。
明镜懒开长在匣，素琴欲弄半无弦。犹嫌庄子多词句，只读逍遥六七篇。
江回望见双华表，知是浔阳西郭门。犹去孤舟三四里，水烟沙雨欲黄昏。
忽惊林下发寒梅，便试花前饮冷杯。白马走迎诗客去，红筵铺待舞人来。
歌声怨处微微落，酒气熏时旋旋开。若到岁寒无雨雪，犹应醉得两三回。
五年职翰林，四年莅浔阳。一年巴郡守，半年南宫郎。
二年直纶阁，三年刺史堂。凡此十五载，有诗千馀章。
境兴周万象，土风备四方。独无洛中作，能不心悢悢。
今为青宫长，始来游此乡。裴回伊涧上，睥睨嵩少傍。
遇物辄一咏，一咏倾一觞。笔下成释憾，卷中同补亡。
往往顾自哂，眼昏须鬓苍。不知老将至，犹自放诗狂。
别时十七今头白，恼乱君心三十年。垂老休吟花月句，恐君更结后身缘。
耳根得听琴初畅，心地忘机酒半酣。若使启期兼解醉，应言四乐不言三。
道场斋戒今初毕，酒伴欢娱久不同。不把一杯来劝我，无情亦得似春风。
狂夫与我两相忘，故态些些亦不妨。纵酒放歌聊自乐，接舆争解教人狂。
七十欠四岁，此生那足论。每因悲物故，还且喜身存。
安得头长黑，争教眼不昏。交游成拱木，婢仆见曾孙。
瘦觉腰金重，衰怜鬓雪繁。将何理老病，应付与空门。
高卧闲行自在身，池边六见柳条新。幸逢尧舜无为日，得作羲皇向上人。
四皓再除犹且健，三州罢守未全贫。莫愁客到无供给，家酝香浓野菜春。
非庄非宅非兰若，竹树池亭十亩馀。非道非僧非俗吏，褐裘乌帽闭门居。
梦游信意宁殊蝶，心乐身闲便是鱼。虽未定知生与死，其间胜负两何如。
三声猿后垂乡泪，一叶舟中载病身。莫凭水窗南北望，月明月暗总愁人。
月好共传唯此夜，境闲皆道是东都。嵩山表里千重雪，洛水高低两颗珠。
清景难逢宜爱惜，白头相劝强欢娱。诚知亦有来年会，保得晴明强健无。
闻停岁仗轸皇情，应为淮西寇未平。不分气从歌里发，无明心向酒中生。
愚计忽思飞短檄，狂心便欲请长缨。从来妄动多如此，自笑何曾得事成。
稽山镜水欢游地，犀带金章荣贵身。官职比君虽校小，封疆与我且为邻。
郡楼对玩千峰月，江界平分两岸春。杭越风光诗酒主，相看更合与何人。
好在天涯李使君，江头相见日黄昏。吏人生梗都如鹿，市井疏芜只抵村。
一只兰船当驿路，百层石磴上州门。更无平地堪行处，虚受朱轮五马恩。
风翻朱里幕，雨冷通中枕。耿耿背斜灯，秋床一人寝。
昼倦前斋热，晚爱小池清。映林馀景没，近水微凉生。
坐把蒲葵扇，闲吟三两声。有意不在大，湛湛方丈馀。
荷侧泻清露，萍开见游鱼。每一临此坐，忆归青溪居。
夜来携手梦同游，晨起盈巾泪莫收。漳浦老身三度病，咸阳宿草八回秋。
君埋泉下泥销骨，我寄人间雪满头。阿卫韩郎相次去，夜台茫昧得知不。
湘南客帆稀，游子寡消息。经时停尺素，望尽云边翼。
笑言频梦寐，独立想容色。落景无来人，修江入天白。
停停倚门念，瑟瑟风雨夕。何处泊扁舟，迢递湍波侧。
秋归旧窗竹，永夜一凄寂。吟尔鶺鴒篇，中宵慰相忆。
孤灯照不寐，风雨满西林。多少关心事，书灰到夜深。
银章朱绂照云骢，六换鱼书惠化崇。瑶树忽倾沧海里，醉乡翻在夜台中。
东山妓逐飞花散，北海尊随逝水空。曾是绮罗筵上客，一来长恸向春风。
昨日朱门一见君，忽惊野鹤在鸡群。不应长啄潢污水，早晚归飞碧落云。
我思何所在，乃在阳台侧。良宵相望时，空此明月色。
归魂泊湘云，飘荡去不得。觉来理舟楫，波浪春湖白。
烟光浩楚秋，瑶草不忍摘。因书天末心，系此双飞翼。
还归柳市去，远远出人群。苔甃桐花落，山窗桂树薰。
引泉通绝涧，放鹤入孤云。幸许宗雷到，清谈不易闻。
家风本钜儒，吏职化双凫。启事才方惬，临人政自殊。
地雄韩上党，秩比鲁中都。拜首春郊夕，离杯莫向隅。
十年湖上结幽期，偏向东林遇远师。未道姓名童子识，不酬言语上人知。
闲花落日滋苔径，细雨和烟著柳枝。问我别来何所得，解将无事当无为。
乱军交白刃，一骑出黄尘。汉节同归阙，江帆共逐臣。
猿愁歧路晚，梅作异方春。知己酂侯在，应怜脱粟人。
鸟啼花笑煖纷纷，路入青云白石门。君到前头好看好，老僧或恐是茆君。
斜阳射破冢，髑髅半出地。不知谁氏子，犹自作意气。
南北惟堪恨，东西实可嗟。常飞侵夏雪，何处有人家。
风刮阴山薄，河推大岸斜。祗应寒夜梦，时见故园花。
一叶一竿竹，眉须雪欲零。陆应无祖业，香必是伊腥。
儿亦名鱼鹧，歌称我洞庭。回头深自愧，旧业近沧溟。
春雷起萌蛰，土壤日已疏。胡能遭盛明，才俊伏里闾。
偃仰遂真性，所求惟斗储。披衣出茅屋，盥漱临清渠。
吾道亦自适，退身保玄虚。幸无职事牵，且览案上书。
亲友各驰骛，谁当访敝庐。思君在何夕，明月照广除。
残霞照高阁，青山出远林。晴明一登望，潇洒此幽襟。
君昔掌文翰，西垣复石渠。朱衣乘白马，辉光照里闾。
余时忝南省，接宴愧空虚。一别守兹郡，蹉跎岁再除。
长怀关河表，永日简牍馀。郡中有方塘，凉阁对红蕖。
金玉蒙远贶，篇咏见吹嘘。未答平生意，已没九原居。
秋风吹寝门，长恸涕涟如。覆视缄中字，奄为昔人书。
发鬓已云白，交友日凋疏。冯生远同恨，憔悴在田庐。
旅食来江上，求名赴洛阳。新诗踪谢守，内学似支郎。
行怯秦为客，心依越是乡。何人作知己，送尔泪浪浪。
草草门巷喧，涂车俨成位。冥寞何所须，尽我生人意。
北邙路非远，此别终天地。临穴频抚棺，至哀反无泪。
尔形未衰老，尔息犹童稚。骨肉不可离，皇天若容易。
房帷即虚张，庭宇为哀次。薤露歌若斯，人生尽如寄。
少小为儒不自强，如今懒复见侯王。览镜已知身渐老，买山将作计偏长。
荒凉鸟兽同三径，撩乱琴书共一床。犹有郎官来问疾，时人莫道我佯狂。
晓祭瑶斋夜扣钟，鳌头风起浪重重。人间直有仙桃种，海上应无肉马踪。
赤水梦沈迷象罔，翠华恩断泣芙蓉。不知皇帝三宫驻，始向人间著衮龙。
雨雪不顺时，阴阳失明晦。麦根半成土，农夫泣相对。
我公诚诉天，天地忽已泰。长飙卷白云，散落群峰外。
拂砌花影明，交宫鹤翎碎。宿鸟晨不飞，犹疑月光在。
碧树香尽发，蠹虫声渐退。有客怀兔园，吟诗绕城内。
激箭溪湍势莫凭，飘然一叶若为乘。仰瞻青壁开天罅，斗转寒湾避石棱。
巢鸟夜惊离岛树，啼猿昼怯下岩藤。此中明日寻知己，恐似龙门不易登。
中天坐卧见人寰，峭石垂藤不易攀。晴卷风雷归故壑，夜和猿鸟锁寒山。
势横绿野苍茫外，影落平湖潋滟间。师在西岩最高处，路寻之字见禅关。
平原池阁在谁家，双塔丛台野菊花。零落故宫无入路，西来涧水绕城斜。
春明门外作卑官，病友经年不得看。莫道长安近于日，升天却易到城难。
楼高春日早，屏束麝烟堆。盼眄凝魂别，依稀梦雨来。
绿鬟羞妥麽，红颊思天偎。斗草怜香蕙，簪花间雪梅。
戍辽虽咽切，游蜀亦迟回。锦字梭悬壁，琴心月满台。
笑筵凝贝启，眠箔晓珠开。腊破征车动，袍襟对泪裁。
凄风洛下同羁思，迟日棠阴得醉歌。自笑与君三岁别，头衔依旧鬓丝多。
万物有丑好，各一姿状分。唯人即不尔，学与不学论。
学非探其花，要自拨其根。孝友与诚实，而不忘尔言。
根本既深实，柯叶自滋繁。念尔无忽此，期以庆吾门。
远出白云中，长年听不同。清声萦乱石，寒色入长空。
挂壁聊成雨，穿林别起风。温泉非尔数，源发在深空。
常爱凌寒竹，坚贞可喻人。能将先进礼，义与后凋邻。
冉冉犹全节，青青尚有筠。陶钧二仪内，柯叶四时春。
待凤花仍吐，停霜色更新。方持不易操，对此欲观身。
九月龟城暮，愁人闭草堂。地卑多雨润，天暖少秋霜。
纵欲倾新酒，其如忆故乡。不知更漏意，惟向客边长。
远客惊秋早，江天夜露新。满庭惟有月，空馆更何人。
卜命知身贱，伤寒舞剑频。猿啼曾下泪，可是为忧贫。
十年梦相识，一觏俄远别。征驾在我傍，草草意难说。
君居洞庭日，诗句满魏阙。如何万里来，青桂看人折。
行装不及备，西去偶然诀。孟夏出都门，红尘客衣热。
荒城见羊马，野馆具薇蕨。边境渐无虞，旅宿常待月。
西园置酒地，日夕簪裾列。壮志安可留，槐花樽前发。
叹息书林友，才华天下选。并赋三阳宫，集诗集贤殿。
具物衣如在，咄嗟长不见。既哀薤露词，岂忘平生眷。
默念群疑起，玄通百虑清。初心灭阳艳，复见湛虚明。
悟灭心非尽，求虚见后生。应将无住法，修到不成名。
天德平无外，关门东复西。不将千里隔，何用一丸泥。
八月江行好，风帆日夜飘。烟霞经北固，禾黍过南朝。
社客无宗炳，诗家有鲍昭。莫因贤相请，不返旧山椒。
禅玄无可并，诗妙有何评。五七字中苦，百千年后清。
难求方至理，不朽始为名。珍重重相见，忘机话此情。
鹤岭僧来细话君，依前高尚迹难群。自抛南岳三生石，长傍西山数片云。
丹访葛洪无旧灶，诗寻灵观有遗文。莫将离别为相隔，心似虚空几处分。
紫菊馨香覆楚醪，奠君江畔雨萧骚。旅魂自是才相累，闲骨何妨冢更高。
騄骥丧来空蹇蹶，芝兰衰后长蓬蒿。屈原宋玉邻君处，几驾青螭缓郁陶。
野云如火照行尘，会绩溪边去问津。才子省衔非幕客，楚君科第是同人。
狂思下国千场醉，病负东堂两度春。他日酒筵应见问，鹿裘渔艇隔朱轮。
分漕得洛川，谠议更昭然。在省曾批敕，中台肯避权。
所悲时渐薄，共贺道由全。卖与清平代，相兼直几钱。
旧游虽一梦，别绪忽千般。败草汤陵晚，衰槐楚寺寒。
数奇常自愧，时薄欲何干。犹赖君相勉，殷勤贡禹冠。
为报踌躇陌上郎，蚕饥日晚妾心忙。本来若爱黄金好，不肯携笼更采桑。
雄剑久濩落，夜吟秋风起。不是懒为龙，此非延平水。
秦家卷衣贵，本是倡家子。金殿一承恩，貂蝉满乡里。
古城濛濛花覆水，昔日住人今住鬼。野雀荒台遗子孙，千年饮啄枯桑根。
不随海燕柏梁去，应无玉环衔报恩。近村红栗香压枝，嗷嗷黄口诉朝饥。
生来未见凤凰语，欲飞常怕蜘蛛丝。断肠四隅天四绝，清泉绿蒿无恐疑。
零落多依草，芳香散著人。低檐一枝在，犹占满堂春。
古昔有遗叹，所叹何所为。有国遗贤臣，万事为冤悲。
所遗非遗望，所遗非可遗。所遗非遗用，所遗在遗之。
嗟嗟山海客，全独竟何辞。心非膏濡类，安得无不遗。
银地无尘金菊开，紫梨红枣堕莓苔。一泓秋水一轮月，今夜故人来不来。
白社负幽期，青山寄空宅。偶携林中友，重卧岩下石。
云归忽闭关，月出更留客。不着尘梦还，潺湲响终夕。
茱萸冷吹溪口香，菊花倒绕山脚黄。家山去此强百里，弟妹待我醉重阳。
风健早鸿高晓景，露清圆碧照秋光。莫看时节年年好，暗送搔头逐手霜。
死酬知己道终全，波暖孤冰且自坚。鵩上承尘才一日，鹤归华表已千年。
风吹药蔓迷樵径，雨暗芦花失钓船。四尺孤坟何处是，阖闾城外草连天。
檐外千帆背夕阳，归心杳杳鬓苍苍。岭猿群宿夜山静，沙鸟独飞秋水凉。
露堕桂花棋局湿，风吹荷叶酒瓶香。主人不醉下楼去，月在南轩更漏长。
西园到日栽桃李，红白低枝拂酒杯。繁艳只愁风处落，醉筵多就月中开。
劝人莫折怜芳早，把烛频看畏晓催。闻道数年深草露，几株犹得近池台。
一株繁艳春城尽，双树慈门忍草生。愁态自随风烛灭，爱心难逐雨花轻。
黛消波月空蟾影，歌息梁尘有梵声。还似钱塘苏小小，只应回首是卿卿。
光映妆楼月，花承歌扇风。欲妒梅将柳，故落早春中。
春色照兰宫，秦女坐窗中。柳叶来眉上，桃花落脸红。
拂尘开扇匣，卷帐却薰笼。衫薄偏憎日，裙轻更畏风。
万木惊秋叶渐稀，静探造化见玄机。眼前谁悟先天理，去后还知今日非。
树拥秣陵千嶂合，云开萧寺一僧归。汉廷累下征贤诏，未许严陵老钓矶。
教君一个法，有事无处避。若能如理修，存本却有利。
寻师来静境，神骨觉清凉。一饷逢秋雨，相留坐竹堂。
石渠堆败叶，莎砌咽寒螀。话到南能旨，怡然万虑忘。
相思禁烟近，楼上动吟魂。水国春寒在，人家暮雨昏。
朱桥通竹树，香径匝兰荪。安得吾宗会，高歌醉一尊。
巷深芳草细，门静绿杨低。室迩人何处，花残月又西。
武陵期已负，巫峡梦终迷。独立销魂久，双双好鸟啼。
北邙不种田，但种松与柏。松柏未生处，留待市朝客。
万类皆有性，各各禀天和。蚕身与汝身，汝身何太讹。
蚕身不为己，汝身不为佗。蚕丝为衣裳，汝丝为网罗。
济物几无功，害物日已多。百虫虽切恨，其将奈尔何。
夜学晓未休，苦吟神鬼愁。如何不自闲，心与身为雠。
死辱片时痛，生辱长年羞。清桂无直枝，碧江思旧游。
炎精既失御，宇内为三分。吴王霸荆越，建都长江滨。
爰资股肱力，以静淮海民。魏后欲济师，临流遽旋军。
岂惟限天堑，所忌在有人。惜哉归命侯，淫虐败前勋。
衔璧入洛阳，委躬为晋臣。无何覆宗社，为尔含悲辛。
俄及永嘉末，中原塞胡尘。五马浮渡江，一龙跃天津。
此时成大业，实赖贤缙绅。辟土虽未远，规模亦振振。
谢公佐王室，仗节扫伪秦。谁为吴兵孱，用之在有伦。
荏苒宋齐末，斯须变梁陈。绵历已六代，兴亡互纷纶。
在德不在险，成败良有因。高堞复于隍，广殿摧于榛。
王风久泯灭，胜气犹氤氲。皇家一区域，玄化通无垠。
常言宇宙泰，忽遘云雷屯。极目梁宋郊，茫茫晦妖氛。
安得倚天剑，斩兹横海鳞。徘徊江山暮，感激为谁申。
千里东归客，孤心忆旧游。片帆依白水，高枕卧青州。
柏寝寒芜变，梧台宿雨收。知君心兴远，每上海边楼。
春来得病夏来加，深掩妆窗卧碧纱。为怯暗藏秦女扇，怕惊愁度阿香车。
腰肢暗想风欺柳，粉态难忘露洗花。今日青门葬君处，乱蝉衰草夕阳斜。
岩壑转微径，云林隐法堂。羽人飞奏乐，天女跪焚香。
竹外峰偏曙，藤阴水更凉。欲知禅坐久，行路长春芳。
卑栖却得性，每与白云归。徇禄仍怀橘，看山免采薇。
暮禽先去马，新月待开扉。霄汉时回首，知音青琐闱。
西岳出浮云，积雪在太清。连天凝黛色，百里遥青冥。
白日为之寒，森沉华阴城。昔闻乾坤闭，造化生巨灵。
右足踏方止，左手推削成。天地忽开拆，大河注东溟。
遂为西峙岳，雄雄镇秦京。大君包覆载，至德被群生。
上帝伫昭告，金天思奉迎。人祇望幸久，何独禅云亭。
身退谢名累，道存嘉止足。设醴降华幡，挂冠守空谷。
偶寻野外寺，仰慕贤者躅。不见昔簪裾，犹有旧松竹。
烟霞虽异世，风韵如在瞩。余即江海上，归辙青山曲。
牡丹未及开时节，况是秋风莫近前。留待来年二三月，一枝和露压神仙。
杖屦相随任处便，不唯空寄上方眠。归时亦取湖边路，晚映枫林共上船。
昔在五陵时，年少心亦壮。尝矜有奇骨，必是封侯相。
东走到营州，投身似边将。一朝去乡国，十载履亭障。
部曲皆武夫，功成不相让。犹希虏尘动，更取林胡帐。
去年大将军，忽负乐生谤。北别伤士卒，南迁死炎瘴。
濩落悲无成，行登蓟丘上。长安三千里，日夕西南望。
寒沙榆塞没，秋水滦河涨。策马从此辞，云山保闲放。
几度游三洞，何方召百神。风云皆守一，龙虎亦全真。
执节仙童小，烧香玉女春。应须绝岩内，委曲问皇人。
投珠恐见疑，抱玉但垂泣。道在君不举，功成叹何及。
匹马无穷地，三年逐大军。算程淮邑远，起帐夕阳曛。
瀑浪行时漱，边笳语次闻。要传书札去，应到碛东云。
缀玉联珠六十年，谁教冥路作诗仙。浮云不系名居易，造化无为字乐天。
童子解吟长恨曲，胡儿能唱琵琶篇。文章已满行人耳，一度思卿一怆然。
紫清人下薛阳陶，末曲新笳调更高。无奈一声天外绝，百年已死断肠刀。
凝碧池边敛翠眉，景阳台下绾青丝。那胜妃子朝元阁，玉手和烟弄一枝。
红树萧萧阁半开，上皇曾幸此宫来。至今风俗骊山下，村笛犹吹阿滥堆。
宝宫星宿劫，香塔鬼神功。王游盛尘外，睿览出区中。
日宇开初景，天词掩大风。微臣谢时菊，薄采入芳丛。
四海兵戈无静处，人家废业望烽烟。九华道士浑如梦，犹向尊前笑揭天。
门前通大道，望远上高台。落日人行尽，穷边信不来。
还闻战得胜，未见敕招回。却入机中坐，新愁织不开。
江南景簇此林亭，手板蓝裾自可轻。洞里客来无俗话，郭中人到有公情。
闲敲岩果呼猿接，时钓溪鱼引鹤争。笑我有诗三百首，马蹄红日急于名。
羊马群中觅人道，雁门关外绝人家。昔时闻有云中郡，今日无云空见沙。
三月踏青能几日，百回添酒莫辞频。看君倒卧杨花里，始觉春光为醉人。
愁坐兰闺日过迟，卷帘巢燕羡双飞。管弦楼上春应在，杨柳桥边人未归。
玉笛岂能留舞态，金河犹自浣戎衣。梨花满院东风急，惆怅无言倚锦机。
春生溪岭雪初开，下马云亭酹一杯。好是精灵偏有感，能于乡里不为灾。
九江贾客应遥祝，五夜神兵数此来。尽室唯求多降福，新年归去便风催。
东吴与上国，万里路迢迢。为别晨昏久，全轻水陆遥。
湘阴岛上寺，楚色月中潮。到此一长望，知君积恨销。
近闻宽法离新州，想见怀归尚百忧。逐客虽皆万里去，悲君已是十年流。
干戈况复尘随眼，鬓发还应雪满头。玉垒题书心绪乱，何时更得曲江游。
万里桥南宅，百花潭北庄。层轩皆面水，老树饱经霜。
雪岭界天白，锦城曛日黄。惜哉形胜地，回首一茫茫。
白日移歌袖，清霄近笛床。翠眉萦度曲，云鬓俨分行。
立马千山暮，回舟一水香。使君自有妇，莫学野鸳鸯。
忠州三峡内，井邑聚云根。小市常争米，孤城早闭门。
空看过客泪，莫觅主人恩。淹泊仍愁虎，深居赖独园。
许生五台宾，业白出石壁。余亦师粲可，身犹缚禅寂。
何阶子方便，谬引为匹敌。离索晚相逢，包蒙欣有击。
诵诗浑游衍，四座皆辟易。应手看捶钩，清心听鸣镝。
精微穿溟涬，飞动摧霹雳。陶谢不枝梧，风骚共推激。
紫燕自超诣，翠驳谁剪剔。君意人莫知，人间夜寥阒。
江间虽炎瘴，瓜熟亦不早。柏公镇夔国，滞务兹一扫。
食新先战士，共少及溪老。倾筐蒲鸽青，满眼颜色好。
竹竿接嵌窦，引注来鸟道。沈浮乱水玉，爱惜如芝草。
落刃嚼冰霜，开怀慰枯槁。许以秋蒂除，仍看小童抱。
东陵迹芜绝，楚汉休征讨。园人非故侯，种此何草草。
巢燕养雏浑去尽，江花结子已无多。黄衫年少来宜数，不见堂前东逝波。
尘满莱芜甑，堂横单父琴。人皆知饮水，公辈不偷金。
梁狱书因上，秦台镜欲临。独醒时所嫉，群小谤能深。
即出黄沙在，何须白发侵。使君传旧德，已见直绳心。
李陵苏武是吾师，孟子论文更不疑。一饭未曾留俗客，数篇今见古人诗。
他乡复行役，驻马别孤坟。近泪无干土，低空有断云。
对棋陪谢傅，把剑觅徐君。唯见林花落，莺啼送客闻。
剑光如电马如风，百捷长轻是掌中。无定河边蕃将死，受降城外虏尘空。
旗缝雁翅和竿袅，箭撚雕翎逐隼雄。自指燕山最高石，不知谁为勒殊功。
奏书归阙下，祖帐出湘东。满座他乡别，何年此会同。
藉芳怜岸草，闻笛怨江风。且莫乘流去，心期在醉中。
灯光照虚屋，雨影悬空壁。一向檐下声，远来愁处滴。
城郭喧喧争送远，危梁袅袅渡东津。杨花展转引征骑，莫怪山中多看人。
红颗真珠诚可爱，白须太守亦何痴。十年结子知谁在，自向中庭种荔枝。
马转栎林山鸟飞，商溪流水背残晖。行人几在青云路，底事风尘犹满衣。
方领蕙带折角巾，杜若已老兰苕春。南山削秀蓝玉合，小雨归去飞凉云。
熟杏暖香梨叶老，草梢竹栅锁池痕。郑公乡老开酒尊，坐泛楚奏吟招魂。
千时南云度塞鸿，秋云无迹淡平空。人间玉岭清霄月，天上银河白昼风。
潘赋登山魂易断，楚歌遗佩怨何穷。往来未得如张翰，欲脍霜鲸碧海东。
银花珠树晓来看，宿醉初醒一倍寒。已似王恭披鹤氅，凭栏仍是玉栏干。
花宫柳陌正从行，紫袂金鞍问姓名。战国方须礼干木，康时何必重侯嬴。
捧将束帛山僮喜，传示银钩邑客惊。直为云泥相去远，一言知己杀身轻。
世人从扰扰，独自爱身闲。美景当新霁，随僧过远山。
村桥出秋稼，空翠落澄湾。唯有中林犬，犹应望我还。
沱江水绿波，喧鸟去乔柯。南浦别离处，东风兰杜多。
长亭春婉娩，层汉路蹉跎。会有归朝日，班超奈老何。
月上重楼丝管秋，佳人夜唱古梁州。满堂谁是知音者，不惜千金与莫愁。
左手握骊珠，右手执慧剑。先破无明贼，神珠自吐燄。
伤嗟愚痴人，贪爱那生厌。一堕三途间，始觉前程险。
世上一种人，出性常多事。终日傍街衢，不离诸酒肆。
为他作保见，替他说道理。一朝有乖张，过咎全归你。
逐客悽悽重入京，旧愁新恨两难胜。云收楚塞千山雪，风结秦淮一尺冰。
置醴筵空情岂尽，投湘文就思如凝。更残月落知孤坐，遥望船窗一点星。
矗竹为篱松作门，石楠阴底藉芳荪。方袍近日少平叔，注得逍遥无处论。
偶寻皇溪日欲没，早梅未尽山樱发。无事江城闭此身，不得坐待花间月。
孤棹迟迟怅有违，沿湘数日逗晴晖。人生随分为忧喜，回雁峰南是北归。
那言柳乱垂，尽日任风吹。欲识千条恨，和烟折一枝。
幽深红叶寺，清净白毫僧。古殿长鸣磬，低头礼昼灯。
雪尽青山昏，师旋赤眉至。皇天监有光，边帅却非义。
六月张貔貅，万弓发羊豕。海岳皆效灵，苗民悉循纪。
卷舒如祥云，进止若时雨。薄暮天为阴，衔枚肃我旅。
一火空巢窝，群凶相籍死。采芑歌言旋，记此非黩武。
我家南渡头，惯习野人舟。日夕弄清浅，林湍逆上流。
山河据形胜，天地生豪酋。君意在利往，知音期自投。
瓦烟疏冷古行宫，寂寞朱门反锁空。残粉水银流砌下，堕环秋月落泥中。
莺传旧语娇春日，花学严妆妒晓风。天子时清不巡幸，只应鸾凤集梧桐。
诸侯帐下惯新妆，皆怯刘家薄媚娘。宝髻巧梳金翡翠，罗裙宜著绣鸳鸯。
轻轻舞汗初沾袖，细细歌声欲绕梁。何事不归巫峡去，故来人世断人肠。
由来勋业属英雄，兄弟连营列位同。先入贼城擒首恶，尽封筦库让元公。
旌幢独继家声外，竹帛新添国史中。天子新收秦陇地，故教移镇古扶风。
丘公已殁故人稀，欲过街西更访谁。每到子城东路上，忆君相逐入朝时。
田里有微径，贤人不复行。孰知求捷步，又恐异端成。
从易众所欲，安邪患亦生。谁能达天道，共此竞前程。
子羽有遗迹，孔门传旧声。今逢大君子，士节自光明。
丹刺罥人衣，芳香留过客。幸堪调鼎用，愿君垂采摘。
行舟傍越岑，窈窕越溪深。水暗先秋冷，山晴当昼阴。
重林间五色，对壁耸千寻。惜此生遐远，谁知造化心。
何年化作愁，漠漠便难收。数点山能远，平铺水不流。
湿连湘竹暮，浓盖舜坟秋。亦有思归客，看来尽白头。
层云愁天低，久雨倚槛冷。丝禽藏荷香，锦鲤绕岛影。
心将时人乖，道与隐者静。桐阴无深泉，所以逞短绠。
妍华须是占时生，准拟差肩不近情。佳丽几时腰不细，荆王辛苦致宫名。
前回边使至，闻道交河战。坐想鼓鞞声，寸心攒百箭。
漏移寒箭丁丁急，月挂虚弓霭霭明。此夜离魂堪射断，更须江笛两三声。
击霜寒玉乱丁丁，花底秋风拂坐生。王母闲看汉天子，满猗兰殿佩环声。
玉林风露寂寥清，仙妃对月闲吹笙。新篁冷涩曲未尽，细拂云枝栖凤惊。
南北路何长，中间万弋张。不知烟雾里，几只到衡阳。
十年别乡县，西云入皇州。此意在观国，不言空远游。
九衢平若水，利往无轻舟。北洛反初路，东江还故丘。
春山多秀木，碧涧尽清流。不见子桑扈，当从方外求。
世业传儒行，行成非不荣。其如怀独善，况以闻长生。
家近华阳洞，早年深此情。巾车云路入，理棹瑶溪行。
天地朝光满，江山春色明。王庭有轩冕，此日方知轻。
平生非作者，望古怀清芬。心以道为际，行将时不群。
兹山在人境，灵贶久传闻。远势一峰出，近形千嶂分。
冬春有茂草，朝暮多鲜云。此去亦何极，但言西日曛。
昔贤居柱下，今我去人间。良以直心旷，兼之外视闲。
垂纶非钓国，好学异希颜。落日登高屿，悠然望远山。
溪流碧水去，云带清阴还。想见中林士，岩扉长不关。
名岳征仙事，清都访道书。山门入松柏，天路涵空虚。
南极见朝采，西潭闻夜渔。远心尚云宿，浪迹出林居。
为己存实际，忘形同化初。此行良已矣，不乐复何如。
孀妻栖户仍无嗣，欲访孤坟谁引至。裴回无处展哀情，惟有衣襟知下泪。
崷崒空城烟，凄清寒山景。秋风引归梦，昨夜到汝颍。
近寺闻钟声，映陂见树影。所思何由见，东北徒引领。
鼓角城中出，坟茔郭外新。雨随思太守，云从送夫人。
蒿里埋双剑，松门闭万春。回瞻北堂上，金印已生尘。
能使时平四十春，开元圣主得贤臣。当时姚宋并燕许，尽是骊山从驾人。
宫址蔓生草，洞门低枕泉。废兴人目击，何处是神仙。
冥鸿迹在烟霞上，燕雀休夸大厦巢。名利最为浮世重，古今能有几人抛。
逼真但使心无著，混俗何妨手强抄。深喜卜居连岳色，水边竹下得论交。
明月萧萧海上风，君归泉路我飘蓬。门前虽有如花貌，争奈如花心不同。
一烛从风到奈何，二年衾枕逐流波。虽知不得公然泪，时泣阑干恨更多。
石林高几许，金刹在中峰。白日空山梵，清霜后夜钟。
竹窗回翠壁，苔径入寒松。幸接无生法，疑心怯所从。
十年随马宿，几度受人恩。白发还乡井，微官有子孙。
竹窗寒雨滴，苦砌夜虫喧。独愧东垣友，新诗慰旅魂。
谢傅门庭旧末行，今朝歌管属檀郎。更无人处帘垂地，欲拂尘时簟竟床。
嵇氏幼男犹可悯，左家娇女岂能忘。秋霖腹疾俱难遣，万里西风夜正长。
望郎临古郡，佳句洒丹青。应自丘迟宅，仍过柳恽汀。
封来江渺渺，信去雨冥冥。句曲闻仙诀，临川得佛经。
朝吟支客枕，夜读漱僧瓶。不见衔芦雁，空流腐草萤。
土宜悲坎井，天怒识雷霆。象卉分疆近，蛟涎浸岸腥。
补羸贪紫桂，负气托青萍。万里悬离抱，危于讼閤铃。
相思树上合欢枝，紫凤青鸾共羽仪。肠断秦台吹管客，日西春尽到来迟。
燕体伤风力，鸡香积露文。殷鲜一相杂，啼笑两难分。
月里宁无姊，云中亦有君。三清与仙岛，何事亦离群。
珠馆薰燃久，玉房梳扫馀。烧兰才作烛，襞锦不成书。
本以亭亭远，翻嫌眽眽疏。回头问残照，残照更空虚。
蜀相阶前柏，龙蛇捧閟宫。阴成外江畔，老向惠陵东。
大树思冯异，甘棠忆召公。叶凋湘燕雨，枝拆海鹏风。
玉垒经纶远，金刀历数终。谁将出师表，一为问昭融。
湘波如泪色漻漻，楚厉迷魂逐恨遥。枫树夜猿愁自断，女萝山鬼语相邀。
空归腐败犹难复，更困腥臊岂易招。但使故乡三户在，彩丝谁惜惧长蛟。
诗人推上第，新榜又无君。鹤发他乡老，渔歌故国闻。
平江流晓月，独鸟伴馀云。且了髫年志，沙鸥未可群。
春恨复秋悲，秋悲难到时。每逢明月夜，长起故山思。
巷僻行吟远，蛩多独卧迟。溪僧与樵客，动别十年期。
天柱与天目，曾栖绝顶房。青云求禄晚，白日坐家长。
井气通潮信，窗风引海凉。平生诗称在，老达亦何妨。
从容心自切，饮水胜衔杯。共在山中长，相随阙下来。
修身空有道，取事各无媒。不信升平代，终遗草泽才。
三四株松匝草亭，便成彭泽柳为名。莲峰隐去难辞阙，浐水朝回与出城。
闲门不易求，半月在林丘。已与山水别，难为花木留。
孤怀归静夜，远会隔高秋。莫道无言去，冥心在重游。
谯楼夜促莲花漏，树阴摇月蛟螭走。蟠拏对月吸深杯，月府清虚玉兔吼。
翠盘擘脯胭脂香，碧碗敲冰分蔗浆。十载番思旧时事，好怀不似当年狂。
夜合花香开小院，坐爱凉风吹醉面。酒中弹剑发清歌，白发年来为愁变。
夜久烛花落，凄声生远林。有怀嫌会浅，无事又秋深。
黄叶归田梦，白头行路吟。山中亦可乐，不似此同襟。
忽睹云间数雁回，更逢山上正花开。河边淑气迎芳草，林下轻风待落梅。
秋宪府中高唱入，春卿署里和歌来。共言东阁招贤地，自有西征谢傅才。
五千仞有余神秀，一一排云上氵寥。叠嶂出关分二陕，残冈过水作中条。
巨灵庙破生春草，毛女峰高入绛霄。拜祝金天乞阴德，为民求主降神尧。
雨涩秋刀剃雪时，庵前曾礼草堂师。居人昨日相过说，鹤已生孙竹满池。
蹇驴秋毙瘗荒田，忍把敲吟旧竹鞭。三尺焦桐背残月，一条藜杖卓寒烟。
通吴白浪宽围国，倚蜀青山峭入天。如画海门支肘望，阿谁家卖钓鱼船。
丛菊生堤上，此花长后时。有人还采掇，何必在春期。
松店茅轩向水开，东头舍赁一裴徊。窗吟苦为秋江静，枕梦惊因晓角催。
邻舍见愁赊酒与，主人知去索钱来。眼看白笔为霖雨，肯使红鳞便曝腮。
少年尝昧道，无事日悠悠。及至悟生死，寻僧已白头。
云回庐瀑雨，树落给园秋。为我谢宗许，尘中难久留。
浮世今何事，空门此谛真。死生俱是梦，哀乐讵关身。
远草光连水，春篁色离尘。当从庾中庶，诗客更何人。
副相威名重，春卿礼乐崇。锡珪仍拜下，分命遂居东。
高旆翻秋日，清铙引细风。蝉稀金谷树，草遍德阳宫。
教用儒门俭，兵依武库雄。谁云千载后，周召独为公。
济江篇已出，书府俸犹贫。积雪商山道，全家楚塞人。
大堤逢落日，广汉望通津。却别渔潭下，惊鸥那可亲。
全家宛陵客，文雅世难逢。寄食年将老，干时计未从。
秋来句曲水，雨后敬亭峰。西北长安远，登临恨几重。
蚕月桑叶青，莺时柳花白。澹艳烟雨姿，敷芬阳春陌。
如何秋风起，零落从此始。独有南涧松，不叹东流水。
玄阴天地冥，皓雪朝夜零。岂不罹寒暑，为君留青青。
青青好颜色，落落任孤直。群树遥相望，众草不敢逼。
灵龟卜真隐，仙鸟宜栖息。耻受秦帝封，愿言唐侯食。
寒山夜月明，山冷气清清。凄兮归凤集，吹之作琴声。
松子卧仙岑，寂听疑野心。清泠有真曲，樵采无知音。
美人何时来，幽径委绿苔。吁嗟深涧底，弃捐广厦材。
鹍鸡哭树星河转，海上金乌翅如电。嫦娥敛发绾云头，玉女舒霞织天面。
九土厨烟满城邑，商洛陇头车马急。魏宫钟动绣窗明，梦娥惊对残灯立。
列炬春溪口，平潭如不流。照见游泳鱼，一一如清昼。
中目碎琼碧，毁鳞殷组绣。乐此何太荒，居然愧川后。
羡尔优游正少年，竟陵烟月似吴天。车螯近岸无妨取，舴艋随风不费牵。
处处路傍千顷稻，家家门外一渠莲。殷勤莫笑襄阳住，为爱南溪缩项鳊。
阿母瑶池宴穆王，九天仙乐送琼浆。漫矜八骏行如电，归到人间国已亡。
一宿柯亭月满天，笛亡人没事空传。中郎在世无甄别，争得名垂尔许年。
有虞龙驾不西还，空委箫韶洞壑间。无计得知陵寝处，愁云长满九疑山。
玉关一自有氛埃，年少从军竟未回。门外尘凝张乐榭，水边香灭按歌台。
窗残夜月人何处，帘卷春风燕复来。万里寂寥音信绝，寸心争忍不成灰。
一承兑泽莅方州，八度春光照郡楼。好景几将官吏醉，名山时领管弦游。
空花任尔频侵眼，老雪从他渐满头。归去杜陵池阁在，只能欢笑不能愁。
奕奕九成台，窈窕绝尘埃。苍苍万年树，玲珑下冥雾。
池色摇晚空，岩花敛馀煦。清切丹禁静，浩荡文河注。
留连穷胜托，夙期暌善谑。东望安仁省，西临子云阁。
长啸披烟霞，高步寻兰若。金狄掩通门，雕鞍归骑喧。
燕姝对明月，荆艳促芳尊。别有青山路，策杖访王孙。
曾随云水此山游，行尽层峰更上楼。九月登临须有意，七年岐路亦堪愁。
树红树碧高低影，烟淡烟浓远近秋。暂熟炉香不须去，伫陪天仗入神州。
靃靡汀草碧，淋森鹭毛白。夜起沙月中，思量捕鱼策。
尽日陪游处，斜阳竹院清。定中观有漏，言外证无生。
色界聊传法，空门不用情。欲知相去近，钟鼓两闻声。
谢庭风韵婕妤才，天纵斯文去不回。一宅柳花今似雪，乡人拟筑望仙台。
轩后红炉独铸成，藓痕磨落月轮呈。万般物象皆能鉴，一个人心不可明。
匣内乍开鸾凤活，台前高挂鬼神惊。百年肝胆堪将比，只怕看频素发生。
浦里移舟候信风，芦花漠漠夜江空。更深何处人吹笛，疑是孤吟寒水中。
买得幽山属汉阳，槿篱疏处种桄榔。唯有猕猴来往熟，弄人抛果满书堂。
扰扰驰蹄又走轮，五更飞尽九衢尘。灵芝破观深松院，还有斋时未起人。
饬装侵晓月，奔策候残星。危阁寻丹障，回梁属翠屏。
云间迷树影，雾里失峰形。复此凉飙至，空山飞夜萤。
抱琴开野室，携酒对情人。林塘花月下，别似一家春。
千重二华见皇州，望尽凝岚即此楼。细雨不藏秦树色，夕阳空照渭河流。
后车宁见前车覆，今日难忘昨日忧。扰扰尘中犹未已，可能疏傅独能休。
江国正寒春信稳，岭头枝上雪飘飘。何言落处堪惆怅，直是开时也寂寥。
素艳照尊桃莫比，孤香黏袖李须饶。离人南去肠应断，片片随鞭过楚桥。
前心奈兵阻，悔作豫章分。芳草未归日，故人多是坟。
帆行出岫雨，马践过江云。此地一樽酒，当时皆以文。
边邑鸿声一例秋，大波平日绕山流。故人千里同明月，尽夕无言空倚楼。
岁岁云山玉泉寺，年年车马洛阳尘。风清月冷水边宿，诗好官高能几人。
毛羽曾经剪处残，学人言语道暄寒。任饶长被金笼阖，也免栖飞雨雪难。
江岛濛濛烟霭微，绿芜深处刷毛衣。渡头惊起一双去，飞上文君旧锦机。
登高可羡少年场，白菊堆边鬓似霜。益算更希沾上药，今朝第七十重阳。
谿翁居处静，谿鸟入门飞。早起钓鱼去，夜深乘月归。
露香菰米熟，烟暖荇丝肥。潇洒尘埃外，扁舟一草衣。
神仙暮入黄金阙，将相门关白玉京。可是洞中无好景，为怜天下有众生。
心琴际会闲随鹤，匣剑时磨待断鲸。进退两楹俱未应，凭君与我指前程。
还丹功满未朝天，且向人间度有缘。拄杖两头担日月，葫芦一个隐山川。
诗吟自得闲中句，酒饮多遗醉后钱。若问我修何妙法，不离身内汞和铅。
记得当年草上飞，红军队里每相违。长征军是难堪日，战锦方为大问题。
斥鷃每闻欺大鸟，昆鸡长笑老鹰非。君今军幸离人世，国有疑难可问谁。
外侮需人御，将军赋采薇。师称机械化，勇夺虎罴威。
浴血东瓜守，驱倭棠吉归。沙场竟殒命，壮志也无违。
半死梧桐老病身，重泉一念一伤神。手携稚子夜归院，月冷空房不见人。

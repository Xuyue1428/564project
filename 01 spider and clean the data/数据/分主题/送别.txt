满衣血泪与尘埃，乱后还乡亦可哀。风雨梨花寒食过，几家坟上子孙来。
白羽如霜出塞寒，胡烽不断接长安。城头一片西山月，多少征人马上看。
流落征南将，曾驱十万师。罢归无旧业，老去恋明时。
独立三边静，轻生一剑知。茫茫江汉上，日暮欲何之。
上下云龙未可追，相依蛩驵复乖违。危难明日非吾计，寂寞残生安所归。
倒载张仙君倘似，阳狂潘盎我应希。风尘无复挺之子，何处草堂容息机。
孝亲久临朝，朝士习苟免。有国孰与守，乱作盖已晚。
余公官江右，民教狱未谳。残民以媚外，上下色无赧。
余公持不可，正论独侃侃。弃官归养母，倾国徒一饯。
当时光绪末，名节立已罕。陵夷五六年，瓦解果不远。
海滨出此卷，追话犹愤懑。成名事亦小，无补愧言遁。
中兴苟有望，旧习当尽刬。守官可矜式，相对摩老眼。
拥座衣冠半旧游，我行无计暂勾留。韶光花映春风面，好句诗传黑海头。
具此须眉同一笑，定知肝胆共千秋。雪鸿爪印知何处，剪取吴园一角楼。
护花高处一铃圆，花外铃声彻耳边。自拥罗衾悲独旦，莫弹锦瑟误华年。
江皋解佩逢交甫，潭水桃花送谪仙。相见况当离乱后，怜卿怜我两相怜。
送君凌晓出青门，别语悽然酒一尊。亸鞭径取莫回首，愁杀归时无旧人。
小别无多日，劳君思悄然。乡心阔南海，才气障东川。
萍梗三年迹，师生一日缘。相酬惭长物，所得是吟笺。
日催槐影上帘旌，快整征衫趁晓晴。此去劝君休惜别，男儿所志在功名。
一曲阳关忍泪挥，功名无奈两暌违。临歧执手无他嘱，衰老高堂要早归。
送客逢春可自由，心随湖水共悠悠。可能相别还相忆，一夕横塘似旧游。
风卷鱼鳞剪绿波，十千美酒渭城歌。一唱一回肠一断，教人无奈别离何。
忍泪独含情，归舟一叶轻。送君还旧府，喜鹊近家迎。
宝鸭香烧尽，寒风四面撞。思君眠不得，无语对银釭。
情重难分手，天寒况路遥。骊歌犹未歇，不觉已魂销。
飘萧残柳拂征衣，道古论今说是非。汽笛声声催别驾，留连不置惜分飞。
久聚无殊欢，骤别良动情。江湖风雪中，送子竟远行。
去去道阻修，江雾黯冥冥。不辞寒堕指，但得光摇睛。
乡园正残腊，乐事渐满城。街童备粘鸡，祝岁呼阿兄。
而子笃行李，忍涕甘长征。人生须事蓄，于朝岂争名。
只因篱畔粱，难顾足下荆。恨缺五亩资，泥涂服春耕。
斗酒劳丰岁，奚用谋肥轻。阿父昔行役，一岁万里经。
辛勤为儿曹，槃阿魂梦萦。垂老犹一瓢，归卧寻山扃。
寒日不可挽，坐觉西风棱。自从痛皋鱼，泪同慈母倾。
子病骨柴立，护子如娇婴。深宵抚头足，隔室便呼应。
及今健如斯，天佑非幸承。翩翩好年少，千里成户庭。
途长利航辙，智巧驱百灵。非同蛙钝劳，三日仅一程。
念此亦快意，即别心犹宁。且归慰高堂，闭门曲吾肱。
征途行色画初成，衢路轻车落日明。不是故人重惜别，此山何事忽生情。
雨露千峰碧，白云一片飞。客中愁送客，别绪或依违。
长日乡村风物新，送君携手到江滨。无情最是堤边柳，只系离愁不系春。
慢世才难屈，高名遇独穷。平生姚石甫，期尔李空同。
往事洪桥别，交游国士风。风流殊未尽，宛在夕阳红。
京邑故人至，共登云梦台。江湖白日暖，兵马故人来。
我意思公子，天心惜霸才。芳菲犹未歇，莫动仲宣哀。
小草暗沾桃李露，春风不识也欣然。别离未饯先生馔，趋步难忘子弟缘。
蛮峒辞归随豹隐，山庄笑指是龙眠。一丘一壑依然在，社燕衔花献野筵。
骊歌一曲梦催残，忆昔程门立雪寒。问道诚时传道易，受恩深处报恩难。
西风长笛离亭晚，连雨孤舟别路漫。愿得明年春讯到，再随诸弟赴骚坛。
出无车马食无鱼，行李萧然乐有馀。留得清风双袖在，只缘曾读圣贤书。
江潭柳色映秋空，小队郊坰落照红。夏口帆多飞鸟去，武昌鱼美一樽同。
人材得地关时会，世事浮云每意中。忍泪新亭风景异，安危今日仗群公。
奔埃野马各浮沉，笙鹤翩然返旧林。不动湖山围夜语，无常风雨触离襟。
征帆远树烟波老，幽谷青萝岁月深。目送飞鸿成底事，茫茫江上负初心。
萍聚天涯好共敦，几回觞咏乐晨昏。莺花后日虚良会，鸿雪当年认旧痕。
此去奇文谁共赏，何时别绪更重论。怜他江畔春初柳，未放长条也断魂。
过从频番忽唱骊，搏沙吹散怅临岐。重逢定遂三生愿，小聚刚逾两月期。
棠荫尚欣留旧治，梅花还共赋新诗。不才自愧千金帚，却荷逢人说项斯。
我亦牢骚客，同兹汗漫游。放怀凭纵酒，作赋怕登楼。
异地难为别，孤帆不可留。明朝相送处，离思满江头。
凛凛岁云暮，嗟君何所之。不谐惟世俗，难卖是呆痴。
棋换频翻局，囊空只贮诗。湛卢常拂拭，飞跃会来时。
佳节寻常羁异县，故乡邂逅共中秋。照人太古仍今月，词客当筵已白头。
酩酊深杯宁自惜，艰难一聚想攀留。明年此会知何地，翻羡天河有女牛。
少壮今成两鬓霜，画图重对益彷徨。生惭郑国延韩命，死羡汪锜作鲁殇。
有限山河供堕甑，无多涕泪泣亡羊。相期更聚神州铁，铸出金城万里长。
酒市酣歌共慨慷，况兹挥手上河梁。怀才盖聂身偏隐，授命于期目尚张。
落落死生原一瞬，悠悠成败亦何常。渐离筑继荆卿剑，博浪椎兴人未亡。
矫矫云间鹤，冥冥天外鸿。飞行穿大陆，高举籋长风。
地涌金银气，人怀铁石衷。浮邱重袂把，博望定槎通。
去去从兹别，春风二月天。离怀馀旧雨，行色壮吟鞭。
马齿惭吾长，鸿泥自夙缘。珠江千里隔，后会定何年。
聚首才经岁，骊歌忽在门。交情君子淡，古道照人温。
留别诗三首，清谈酒一樽。临歧珍重意，世事莫深论。
富贵浮云岂所求，匆匆橐笔赋南游。车轮碾碎千重梦，月色平分两地秋。
桃叶渡头鱼夫棹，杏花村外酒家楼。眼前多少新诗料，拓我胸襟写我忧。
此去几时还，风回白鹭湾。儿童不识别，折柳学扬鞭。
桑麻重话日，古道最心倾。酒半谈盛世，楼高接太清。
初来南浦雁，透晚西风晴。挥手征途去，赠梅订后盟。
丹桂飘香日，长亭绾别思。笑谈多世运，花落满庭枝。
倒履迎宾促，停车问字迟。相交越三稔，岁月任飞驰。
爱女从兹别，重洋再度游。话长殊未了，车发岂容留。
但嘱征途慎，休贻老父忧。归来感寂寞，竟日动离愁。
荒阑无语断知闻，吹剑烟云醒醉魂。暝柳栖鸦啼冱野，寒蟾铺地熨诗痕。
阳生一线冻云颓，乍泄春光岭表梅。地气潜潜销腊月，荒荒长夜听葭灰。
驿灯黯淡路人稀，送别江亭曙色微。鸣咽女儿方掩泣，无情车发去如飞。
平居偶不见，一日等三秋。待君学成后，重得与同游。
高瞻嘉汝志，深造不辞艰。莫作登楼客，三年弹指间。
此别虽云暂，中怀总黯然。增人离索感，多雨早秋天。
君伏我肩泪若汤，不思我亦恸肝肠。哲人其萎天无际，诗者其殇地有疆。
爱重诚当长爱重，翱翔忍作永翱翔。孤鸿远去谁相伴，好护仙仪到玉堂。
渐至无人境，山深凤可栖。登台畏关险，倚垛望云低。
即日王孙去，高原草色迷。梦当千万里，相与醉花溪。
人生有契合，经过何所似。恰如飞蓬身，随风任行止。
天地等蘧庐，仁义亦尔尔。忆昔结燕鸣，健才羡宋子。
一见偶投缘，针磁差堪拟。忽如告辞去，兀自归旧里。
伊我入蜀中，感别曷能已。千里故招邀，相从且随喜。
况有三巴人，同源姓向氏。问学有攸归，相侔叙年齿。
旧识姑不论，新交托知己。日夕结同游，气息颇相迩。
骥足待奋驰，云程期后起。今我暂赋归，栽培属桑梓。
明夷历百年，更张自兹始。殷勤先探看，还来赞化理。
斜阳烟浦水茫茫，折得杨枝照客觞。从此离愁如柳絮，春风一过便飞扬。
重逢襟袖漉初乾，别臆微虫齧且蟠。车蜕站台訇者寂，雨黏灯晕夜之瘢。
街心踞兕幻盈塞，针眼穿驼路曰宽。千里风烟容坱莽，一窗市景正汍澜。
客岁凉秋候，远游婿独先。汝今亦继往，何日始言旋。
勿以老身念，应符内助贤。从兹楼一统，寂寞度馀年。
送别来深圳，西风啸九秋。空航万里越，身挈两儿游。
直为相依久，先怀索处愁。盆鱼欣纵壑，勉矣争上流。
只影西安去，壮哉此一游。古都文物盛，残迹艺人求。
小别仍惆怅，搜奇莫滞留。愿君多动笔，诗简慰朋俦。
知汝今晨别，中肠定九回。憨痴怜妹幼，颓聩念亲衰。
冬尽寒仍在，星残雾未开。车尘瞬不见，惘惘独归来。
古井九仞馀，不如人意深。薄交屡识面，岂若两同心。
子行风霜野，我望云山岑。相邀自远树，莫忘惠德音。
白下春波照绿湾，踏船送客出龙关。离愁不逐江云没，江上云还人未还。
君上孤舟妾上楼，望中烟雨意中愁。江波若会离情苦，一夜东风水倒流。
欲去更还顾，依依恋所知。今朝去京日，似子渡江时。
南州山水丽，中田岁事丰。时贞文物粲，道合朋辈同。
济济众君子，班坐荫青松。回洲环偃月，丹林结綵虹。
翔鸥方矫矫，鸣雁亦嗈嗈。即趣情已展，染翰思弥工。
予亦幽栖者，缨冠朝北宫。披图诵佳咏，邈尔想高风。
故人川上别，风雨送行舟。岁暮歌黄鹄，江清见白鸥。
青云怀楚璧，秋水佩吴钩。看尔飞腾志，周南岂滞留。
西陵渡口山日出，芦芽青青柳枝碧。龛山赭山潮东来，黄郎刺船水如席。
劝君劝君迟渡江，柳条贯鱼赪尾双。治鱼沽酒待明月，人生莫作轻离别。
震泽莼何似，渔阳栗旧闻。望乡仍寄食，习隐未离群。
歧路飞蓬熟，清愁远梦分。关河摇落候，半是不归云。
关门累月不梳头，行脚须臾过赵州。已分禅心安白足，尚贪诗句写红楼。
故人好在昙无忏，乡里还呼许散愁。地埽峨嵋从此去，定身休作树中留。
阳关唱罢暮鸦飞，万里江天夕照微。双桨划开湘水绿，岳云满载一船归。
雪意满芳洲，苍山引去舟。霜风醒客梦，笳月起边愁。
万里从军急，孤身倚剑游。家园落日里，莫上最高楼。
携手河梁对夕晖，情怀今日倍依依。凤城作赋宾僚贵，竹屿吟诗故友稀。
井底鲋鱼将水涸，天边雕鹗著风飞。湖滨旧日题桥处，坐对春深驷马归。
长江风定水无波，岁晚天寒客又过。一度送行传一画，人生那厌别离多。
城角苍凉夜如水，江干北风一千里。故人驾言欲遄征，薄暮呼童具行李。
慷慨握手出城隅，欲别不别歌骊驹。酒酣相顾各叹息，仰天熟视西飞乌。
须臾月落孤城堞，茫茫万里江涛叠。挥手河梁归去来，孤帆六幅轻如叶。
吁嗟聚散何太悲，人生自有别离时。去年惜别寒江畔，今年又作送君词。
君归勿复伤迟暮，世人谁爱扬雄赋。铜官山头百草枯，好向霜天猎狐兔。
金飙一以动，行子趣南车。耿耿别所亲，悒悒过吾庐。
秋阳惨将夕，词殚意不舒。控驰马盘桓，忧来不可驱。
喟兹吪清寐，奄忽终旬馀。性情失其宝，岂曰身暌孤。
峄桐无低枝，江鳇无细鳞。周镛无匿响，秦鉴无留尘。
浩气匝圜低，杰士茹其真。跌宕卑九阊，浪莽隘八垠。
阴雨交所仇，世疏君乃亲。黄金众所锢，虏富君乃贫。
大巧纳群拙，誉善逾等伦。敦信变众诡，践诺无逡巡。
志投岑范辙，或疑聂豫邻。黄唐慨予怀，俯首一为君。
我拙不可药，卓立甘墨守。文家瘗残篇，入世羞覆瓿。
穷窦暖清辉，劬书翳柽柳。治乱究古今，持此永皓首。
高情抒阮啸，对客钳在口。弱女等疗饥，羲皇遇尊酒。
故人深忧余，歧路自分剖。励学惧无成，忳郁胡敢有。
湘乡太傅轲雄俦，笔力横挽三千秋。吾师继之道益大，如开沧海朝群流。
罗珠网玉不知数，我瓦砾耳犹相收。束发受书今十载，足疲路远无时休。
扶摇羊角未能上，飞抢还作榆枋游。天寒岁晚林木死，风烟惨淡交龙虬。
凄绝曾张旧游处，白日一跌归冥幽。孤寒八百沦草莽，大帙三万开穷愁。
孰料纷拿燕雀际，鸾章凤质惊双眸。吐气刚如断马剑，论文高似元龙楼。
诸公谁司荐达事，蘋藻可以为神馐。昨来苦语更牵挽，归期已决焉能留。
事变真难巧历算，出处或作山灵羞。侯王将相亦人耳，空有馀责如山丘。
海棠如锦照深杯，十笏招提策马来。与子缠绵成强别，为时珍重要清才。
宏农野水春无渡，芒砀愁云远未开。抔土寸金嗟往事，大堤杨柳待重栽。
大道固绵丽，郁为共一身。言时宜不尽，别绪岂成真。
众草欣有在，高木何须因。纷纷多远思，游侠几时沦。
飞花万点扑征衣，南浦依依怨落晖。肠断离亭烟柳色，留君不住共春归。
胥台怒挟鲸涛回，吴越中分天堑开。青山两岸障云锦，瑶空万里春风来。
春风先到沙头柳，柳色鹅黄映春酒。美人欲去暂停桡，折柳赠行重握手。
珊珊鸣佩行且迟，牵衣迭劝飞琼卮。今日不醉后未期，后夜相思空梦之。
人生最是别离苦，黯然消魂恨难吐。平生语笑在斯须，遮莫当筵强歌舞。
海门日落潮已平，篙师挂帆催去程。画江难写断肠意，听取阳关三叠声。
良吏诚难得，闾阎免渴饥。无襦歌五裤，有麦喜双歧。
交谊能终始，浇风赖转移。攀辕留不住，合立去思碑。
理罢云鬟展转思，池塘正值梦回时。近来诗句如春柳，只向东风赠别离。
七月西风吹井梧，池荷渐老庭葵疏。鸣虫唧唧夜色徂，羁客徘徊临前除。
送君尚记与君别，黄金台下无颜色。还家忽忽音书绝，君去并州我适越。
洎我归来卧旧丘，闻君又买广陵舟。同在天涯不相值，江山怅望生离愁。
两年不见增白发，相逢遗我诗盈箧。三伏炎蒸金石流，展卷洒洒飘冰雪。
河朔快饮五陵豪，留君不住心烦劳。匣琴罢酌坐深宵，玉露无声银汉高。
悠悠此意无终极，说向世人应不识。归见荆园两弟兄，为道别后长相忆。
莫讶清霜两鬓斑，苍生疴痒苦相关。晨星谳牍昏搜雾，春雨开荒瘦斸山。
直道敢忘三代后，虚怀难满十年间。多君尚记相从日，冰雪襟期洽往还。
少小辞家作壮游，秋风秋雨木兰舟。送君心似长河水，万转千回绕渡头。
万山寒秋月，一苇寒秋波。美人理远棹，秋色低星河。
送君青雀舫，赠君金叵罗。别路不辞远，别酒不辞多。
良辰惜分袂，分袂当奈何。虽有千金装，何如五噫歌。
水国秋风夜，殊非远别时。长安如梦里，何日是归期。
青山横北郭，白水绕东城。此地一为别，孤蓬万里征。
浮云游子意，落日故人情。挥手自兹去，萧萧班马鸣。
草长频送客，麦秋梅雨天。风吹木兰桨，荡入素馨田。
正好寻良友，如何醉别筵。潮平将夜半，酒罢月娟娟。
江干六月暑初赫，谁解停桡访迁客。楚粤间关路几千，于君意气感今昔。
君家兄弟雅爱余，休戚由来义所须。肝胆时时堪并照，势利翩翩总不如。
吁嗟薄俗增兹口，罔极谗言亦何有。金石宁渝肺腑交，云雨徒翻轻薄手。
叔度汪汪千顷波，淆之不浊将奈何。剡溪未惮乘舟远，滕阁难同载酒过。
豫章却有陈蕃榻，高士南州已非昨。良夜真虚北海尊，孤山独渺西湖鹤。
写出生绡送别图，君归名尚纪洪都。昔日销魂南浦处，碧草绿波半有无。
水鸟自飞还自没，扁舟想像当时发。篷底一声独酌谣，浩歌天地流云遏。
冠盖云从共卧辕，西风此日粤江边。数声雁唳知更序，一曲骊歌赠别筵。
棠满茶阳恩独渥，碑留印首绩长镌。明朝便陟鄞川路，衰草思君倍黯然。
秋入神泉挹紫氛，锦帆高挂度归津。蝉音断续添离况，枫色青丹总怆神。
伯起自知清白吏，任延不负正公臣。天门牛渚多佳胜，莫惜双鱼慰远闻。
楚地才名公最贤，绾章念载鳄江边。方占驯雉徵三异，讵谓飞凫各一天。
水涨蒹葭思暮雨，亭垂杨柳带秋烟。此身处处堪酬国，伫听芳声海内传。
海陬岩邑叹疲癃，万里天门隐未通。枉沐朱幡来上佐，高悬华烛照青穹。
陈蕃慰满题舆望，余靖终膺御笔崇。杯酒印冈延别处，桃花夹岸映溪红。
霏微春雨暗河桥，草色青青涨早潮。方咏飞鸿安泽国，忽瞻彩鹢拨归桡。
三年半刺称良翰，期月慈君薄试萧。欲采民风知骏绩，茶阳载道裤襦谣。
风雨连床不计年，归来复聚白云边。驽骀偶愧先驰骤，鸿雁还期接翅翩。
一阕阳关催酒斝，数枝梅信出寒烟。天门雨露春应遍，会见贤书起惠连。
十载论心意气高，驰驱蜀道佩虔刀。天涯羁客伤多事，海上思家叹独劳。
四五凤毛饶玉树，三千鹤发啖蟠桃。清朝诏问壶山隐，十渐何辞解竭膏。
江风吹浪急，送别海天长。白石笼寒水，青山带夕阳。
六鳌今可钓，一苇最宜航。后夜相思处，梅开白玉堂。
几年南北眼，今日见君诗。翠雨挥毫至，云山并字移。
韵存琴一曲，供拟酒盈卮。相对深兹意，如何人赋离。
小郡秋江上，新恩别驾中。封圻兼岭海，襟带尽西东。
驱马朔风疾，佩刀寒色雄。长途日未暮，邦国急论功。
匹马轻舠此日才，朔风雁影共徘徊。无端别绪悲长铗，不尽孤悰对短杯。
一路刚逢霜月冷，到家应值腊梅开。凭君记取韩山道，春色明年拟再陪。
绿缛昌亭柳，飞花引望悽。入歌参白雪，飘路学金堤。
坠逐离琴乱，纷添别思迷。春风吹客意，同绕洞庭西。
白公堤边绿杨树，北上行舟攀此去。拂送征人每不还，摇斜红日留难驻。
千古悲歌散紫云，片时帆影迷江雾。莫向河梁怆别离，人生总是浮萍聚。
柳色千门照别裾，片帆西去是匡庐。洞中白鹿知谁待，醉后青云任尔疏。
落日蒹葭三楚客，高秋风雨九江书。汉庭多少夔龙在，独有文园负子虚。
道听涂传影响前，可怜绝学遂多年。正须闭口林间坐，莫道青山不解言。
阊阖门边酒共倾，依依酬劝忽分征。却愁此别成南北，谁道他时隔死生。
十载黄垆豪士骨，千秋青史党人名。白头太傅肠犹热，手把家书倍怆情。
扶桑夜赤天鸡鸣，剑光射天河汉倾。虎门流火乱星浴，鳌柱荡空双眼明。
何人忽起烟霞想，蓦被一叶东南往。冲金裂玉鱼龙愁，飞上罗浮豁山赏。
罗浮酒熟春如海，应是人间岁华改。葛洪洲畔倘相逢，为问蟠桃几千载。
酌酒题诗送故人，卧痴楼上宴残春。谁能老去身无事，我愧年来鬓有银。
杨柳风轻浑是梦，杏花雨细欲成尘。行装剩贮金壶墨，处处湖山为写真。
风静天高落木悲，轻车羸马望南驰。愧深玉署曾联辔，夕照师门忆共卮。
近日文章谁与语，别来期许慎相思。经过傥遇真英俊，莫惜音书报我知。
林栖同倦鸟，山寺晚钟残。霜涸秋潭冷，风疏夜磬寒。
榻方悬半偈，锡更指长干。尝就浮丘听，难禁别鹤弹。
莫怪悲歌起钓矶，江湖廊庙两相违。苍生喜看蒲轮至，白马宁知水石非。
畎亩若无伊尹志，尘埃那上老莱衣。一尊就醉江门道，万里兰桡欲别时。
几宵风雨暗溪山，相对魂消话别难。筠管葫芦惊汗竹，奚囊萧艾近成兰。
鸣鸠逐妇声何急，杜宇留春吻欲乾。嬴得樵农歌击壤，更于何处听阳关。
良时岂不再，嘉会亦匪难。海隅昔纭纷，无因瞻令颜。
讵图复相见，乃在京邑间。峨峨正阳门，迢迢西长安。
春物生光辉，嬿婉各尽欢。兹晨驾言迈，仍以博士迁。
圣皇重文教，非君曷由宣。慎保八尺躯，盛名当永传。
载得西来石似冰，送君吾亦出支藤。法曹郡比都官署，蛮部人歌太守丞。
竹马纵难期郭伋，莼鲈何事老张鹰。泉南知有求羊待，九日山头第几层。
我辈江湖寄一枝，故园千里幸相思。海云汀树无穷思，都在陈郎七字诗。
看君明日动归帆，把酒西风泪满衫。人在关河难作别，时当离乱易逢谗。
一龙早起青云色，双鲤先飞白苧缄。江上故交如有问，王乔久拟脱嚣凡。
满眼青山紫翠重，天风缥缈送孤篷。凭君一吸西江水，洗涤平生锦绣胸。
惜别维舟酌乱巡，石鲸夜吼渺无津。兵戈满月人千里，鼓角孤城月一轮。
云绕雁书归太华，花迎鱼佩入宜春。从今识得相思苦，不独多吟白发新。
五载离家别路悠，送君寒浸宝刀头。欲知肺腑同生死，何用安危问去留。
策杖只因图雪耻，横戈原不为封侯。故园亲侣如相问，愧我边尘尚未收。
河桥把酒不成欢，正是离人去住閒。公道几时饶白发，世情今日见青山。
娟娟明月无家对，惨惨孤云待我还。惭愧慇勤花里鸟，一声声送出阳关。
白发相逢得几回，离亭苦劝送行杯。元龙不识求田意，徒使青山笑往来。
马上功名柰老何，出门无地不风波。凭谁试著回天力，有客空挥却日戈。
青眼乍惊行处少，赤心常笑话中多。愁人近亦无肠断，又听离筵送别歌。
自叹年馀七十翁，道山重上摄高风。一封疏奏胆如斗，三请投闲气直虹。
宪节可能摅蕴抱，男儿到底要英雄。江皋父老如相问，为说吾今计亦东。
柳湿征衫晚出关，荒城古雪剑花寒。西风漠漠龙沙路，马上青山带醉看。
前途事业自登山，高下相悬进一关。莫倚陂陀能迤逦，可无尺寸怯跻攀。
我来正作三年计，君别何当万里还。辨取相逢须刮目，转头清镜欲苍颜。
人生如断蓬，万里忽相值。会日常苦难，别日常苦易。
十年闻子名，未识已心醉。我友岂不多，爱子好心地。
身小胸胆大，面目无邪气。磊磊栋梁姿，温温瑚琏器。
人物衰落尽，百马逢一骥。我怀未倾倒，离别已复至。
天寒霜正繁，山险道不利。君行独何为，百里求自试。
愿持孝友资，发为恻隐治。上马且勿难，吾民伫嘉惠。
他年庙堂上，举此亦不异。强饭数寄书，待尔慰穷悴。
雪岭金河独向东，吴山楚泽意无穷。如今白首乡心尽，万里归程在梦中。
禅客归心急，山深定易安。清贫修道苦，孝友别家难。
雪路侵溪转，花宫映岳看。到时瞻塔暮，松月向人寒。
平生志业在琴诗，头上如今有二丝。渔父尚知溪谷暗，山妻不信出身迟。
荆钗任意撩新鬓，明镜从他别画眉。今日便同行路客，相逢即是下山时。
荒郊古陌时时断，野水浮云处处秋。唯有河边衰柳树，蝉声相送到扬州。
别路云初起，离亭叶正稀。所嗟人异雁，不作一行归。
杨柳青青著地垂，杨花漫漫搅天飞。柳条折尽花飞尽，借问行人归不归。
游人杜陵北，送客汉川东。无论去与住，俱是一飘蓬。
秋鬓含霜白，衰颜倚酒红。别有相思处，啼鸟杂夜风。
镜中辞旧识，灞岸别新知。年来木应老，只为数经离。
去留虽有异，失路与君同。何如拔心草，还逐断根蓬。
百年风月意，一旦死生分。客心还送客，悲我复悲君。
河桥望行旅，长宁送故人。沙飞似军幕，蓬卷若车轮。
边衣苦霜雪，愁貌捐风尘。行路皆兄弟，千里念相亲。
岸柳垂金线，雨晴莺百啭。家住绿杨边，往来多少年。
马嘶芳草远，高搂帘半掩。敛袖翠蛾攒，相逢尔许难。
统师靖百蛮，鸟道行踪绝。白气宵贯斗，游龙晓驰铁。
层褵无曳云，空江有寒月。肃肃旋车轸，悠悠荡旌节。
古驿千树梅，花开夜来雪。持此滇南春，相从待明发。
旅雁别衡阳，天寒关路长。行断由惊箭，声嘶为犯霜。
罹缴无人悯，能鸣反自伤。何如侣泛泛，刷羽戏方塘。
阳关万里道，不见一人归。惟有河边雁，秋来南向飞。
发郢流楚思，涉淇兴卫情。既逢青春献，复值白苹生。
广望周千里，江郊蔼微明。举爵自惆怅，歌管为谁清。
颍阴腾前藻，淮阳流昔声。树道慕高华，属路伫深馨。
怅望南浦诗，徙倚北梁步。叶上凉风初，日隐轻霞暮。
荒城逈易阴，秋溪广难渡。沫泣岂徒然，君子行多露。
居人行转轼，客子暂维舟。念此一筵笑，分为两地愁。
露湿寒塘草，月映清淮流。方抱新离恨，独守故园秋。
客心已百念，孤游重千里。江暗雨欲来，浪白风初起。
东风柳线长，送郎上河梁。未尽樽前酒，妾泪已千行。
不愁书难寄，但恐鬓将霜。空怀白首约，江上早归航。
桂水澄夜氛，楚山清晓云。秋风两乡怨，秋月千里分。
寒枝宁共采，霜猿行独闻。扪萝正意我，折桂方思君。
凤吹临伊水，时驾出河梁。野燎村田黑，江秋岸荻黄。
隔城闻上鼓，回舟隐去樯。神襟爱远别，流睇极清漳。
愿子厉风规，归来振羽仪。嗟余今老病，此别空长离。
白马君来哭，黄泉我讵知。徒劳脱宝剑，空挂陇头枝。
行行异沂海，依依别路歧。水苔随缆聚，岸柳拂舟垂。
石菌生悬叶，江槎流卧枝。烛尽悲宵去，酒满惜将离。
相逢小苑北，停车问苑中。梅新杂柳故，粉白映纶红。
去影背斜日，香衣临上风。云流阶渐黑，冰开池半通。
去马船难驻，啼乌曲未终。眷然从此别，车西马复东。
秋日凄且厉，百卉具已腓。爰以履霜节，登高饯将归。
寒气冒山泽，游云倏无依。洲渚四缅邈，风水互乖违。
瞻夕欣良宴，离言聿云悲。晨鸟暮来还，悬车敛馀辉。
逝止判殊路，旋驾怅迟迟。目送回舟远，情随万化遗。
台笠华缨洗暗尘，都门官柳送车轮。洛阳津吏揶揄我，不是终军等辈人。
武帝龙飞第一春，京华相送各沾巾。讵知邂逅文身地，总是栖迟皓首人。
山驿蛟眠星满洞，水乡雁起月迷津。若逢李泂南天竺，为说前书感谢频。
乌蜀先生相见稀，钟陵初载橐书归。江南萧艾作人立，卷里卢龙看雪飞。
最怜玉斧有道气，重惜子真犹布衣。去去空山相忆夜，朱弦三叹为君挥。
去国十年雁影秋，又逢离别可堪愁。猿声一道巴山黑，黄叶孤城月满楼。
五老峰前送别图，社贤今日未应无。路经黄叶千年寺，人倚西风十幅蒲。
铜斗旧歌闻楚甸，莼羹新兴入吴都。重山复水闲踪迹，自在飞云一片孤。
白沙江头水杨树，正是秋风送君处。海门日出潮欲平，把酒娱君君不住。
杨公庙前闻鼓声，多少行人此中去。江子于今空复情，干戈满地兵纵横。
丹枫叶堕山鬼啸，黄竹丛薄饥鼯鸣。湘中有家不得往，时对此图双眼明。
福山苍苍倚天碧，狼山巉巉生铁色。两山当江作海门，力尽神鞭驱不得。
沧波万里从西来，楚尾吴头天一壁。阴风转地鲸怒翻，黑雾连空龙起立。
来舟去楫不敢动，袖手傍观唯叹息。扶桑浴日飞上天，百怪潜消杳无迹。
水光镜净山亦佳，目送云帆高百尺。青霄要路君既官，白首穷途我犹客。
烟中隐隐见孤城，令我思乡心转剧。骊驹歌罢将奈何，倚杖江南望江北。
五云溪水碧萦湾，纯浸蓬莱郡里山。金跃冶垆龙已化，箭空仙的鹤长閒。
棹歌洲渚芙蓉外，人在楼台罨画间。吟赏总输贤录事，樵风日暮送舟还。
沙鸟高低语，江云断续飞。青山携手别，秋日故人稀。
落落芳心在，悠悠昨梦非。歌长不用续，鲸浪暗吹衣。
自邻身是客，又送客登舟。虽有重来约，难禁一别愁。
风烟迷柳驿，草树暗春洲。后夜怀人处，山空月满楼。
翼翼高帆开远天，绿波芳草随烟绵。春林风雨集忧思，茅屋琴书移昼眠。
文采由来庾信少，草圣近誇张旭颠。百年聚散如落叶，行客居人谁可怜。
风吹雨脚断，月到天心明。孤鹤有清梦，荒鸡非恶声。
南浦明朝别，西湖几日程。棹歌人正苦，莫上石头城。
昨日相逢今日离，东风回首日迟迟。春深应有梅花在，别后何妨寄一枝。
平生几两屐，丘壑每穷探。访鹤青田曲，穿云雁荡南。
老成群辈服，姓氏众人谈。相见复相别，题诗兴不堪。
清平三曲动明皇，四海知名李白狂。把酒探春送行客，挥毫字字柳花香。
滹沱呜咽水，双泪共东流。蒲苇依盘石，云霞媚素秋。
干人因老母，越礼愧诸侯。君独容狂简，图书慰远游。
秋来离别尽，知己更情伤。感激因屠钓，飘零为稻粱。
园葵犹待日，朔雁已违霜。明岁重开府，招寻定不忘。
父老讴歌惜，关河节钺无。安危谁可寄，出处道同孤。
露冷边庭草，霜啼宪府乌。自今公宴罢，文采尽穷途。
驽马何从试短鞭，春花已作古流年。大江初雪愁蓬叶，密屋清樽泥竹烟。
几见为龙名满洛，漫传市骏价宜燕。冲风不怨单寒袖，剩有吟怀壮倍前。
薄宦天南幸比邻，送君西去黯伤神。趋朝有诏敦元老，抗疏分班出小臣。
政本岂应容失节，幕僚借此欲抽身。桂林留守招贤地，扼腕同心大有人。
潮气濛濛岛屿青，客心南去极沧溟。人逢裸国章缝贱，山入蛮荒草木腥。
兵火未消天狗劫，风雷犹奉野狐灵。无穷万里乘槎意，不为来看海上星。
程君一生湖海客，慷慨悲歌古无匹。当代谁人更游侠，意气纵横称第一。
余也愁病隋堤别，片言相托成胶漆。忆昔君家蜚语连，竹林大阮真可怜。
孤身七入蜚狐塞，独夜长歌猛虎篇。保孤全宗果不易，此事已有千人传。
月明跌荡旗亭肆，握手秋宵论往事。阙下将为汗漫游，座间不露英雄气。
余也有子趋燕台，何时振融还归来。托君之语语何骤，此意敢望常人哉。
西风萧萧日将夕，满目骊歌留不得。为我须乾白玉壶，因君一拓黄金戟。
七路关山险，藩侯清啸边。翠屏开大漠，丹嶂夹高天。
一腋狐裘助，三杯剑术传。同心兔丝草，岁晚更缠绵。
拔剑凉风出，雌雄傍尔飞。灵含爱子魄，光助霸王威。
一日悲歌合，平生游侠非。殷勤解相赠，凭此报恩晖。
王郎五载一相逢，写出云峦别思重。仿佛摄山风月夜，秋窗同听六朝松。
笙歌兴已阑，欢笑转悽楚。别语正依依，残钟天欲曙。
山出中原万里青，古愁难遣托南溟。遥天鹤语寒年改，大海龙归战血腥。
黑水昆仑奴有恨，黄金舍卫佛无灵。会须除旧颁新令，夜半持杯祝彗星。
交谊论三世，相过二十春。频为珠海别，已是白头人。
倚棹宜孤屿，离觞酹绿蘋。莫言炎暑极，前路看秋新。
白发迟闻道，青山且纵狂。江风清一曲，树日蔽千章。
古哲惟文字，天心岂丧亡。当忧商订少，暇日一东望。
海月依岩上，官斋记客来。登楼一俯仰，窥牖共裴褢。
杯引千峰气，心思万古才。为留三百字，长对碧云开。
盘盘泰山石，终古不相离。石上云如盖，青天多路岐。
浮云将客去，盘石此心知。谅守平生谊，宁无后见期。
萧萧残叶动斜晖，此树何年与再依。去路难为芳草绿，眼前已觉故人稀。
山横紫翠看云变，天拓沧溟与雁飞。旧贳湖田无恙在，多添钓屋待吾归。
孤阁群山夕，高天独鸟移。关河无险仄，云水有心期。
力弱担愁重，言长判袂迟。青萝含古怨，只许病麋知。
玉殿琳宫旧帝乡，高城冰雪映茆堂。一尊暖破流离痛，两鬓寒生岁月霜。
青鸟信传天杳杳，白云人老地荒荒。无端又送关山别，目断黄龙泪几行。
去住凭神决，君侯鉴我诚。如何今再问，不放与同行。
客路吾谁仗，他乡别太轻。故人兹独往，惭愧远来情。
匹马向巑岏，招摇强自宽。人生聚散易，吾党别离难。
计日思倾盖，临风羡整冠。我歌老骥罢，觅醉碎琅玕。
岁晏风沙急，寒江起暮愁。思亲双泪眼，送子一虚舟。
计拙贫常在，时丰酒易谋。清尊聊共对，雪霁好登楼。
忽传恩诏出丹墀，出守浔江路险巘。十载劳民心似水，一身去国鬓如丝。
浪花荡漾朱旗卷，帆影翩跹碧橹移。谪宦情深湓浦月，登楼梦逐岭头枝。
俸钱散去谋生拙，乡井句留饮饯迟。达命不须嗟李广，望尘无复避元规。
影形固是周旋久，寒燠难期童仆知。红泪纵横愁远道，白云缱绻忆当时。
自怜识字原非福，为说投荒更足悲。翘首天涯转征旆，行厨洗手进琼枝。
夕阳催客早登程，握手停杯泪欲倾。十里晚风吹鬓影，一江春水化离情。
帆开烟树冥濛走，潮落鱼龙浩荡行。却恨不如堤畔柳，随君直到武昌城。
远送新行客，中心摧且伤。寒蝉鸣我侧，孤雁独南翔。
努力加餐饭，随时爱景光。勉哉修令德，别后莫相忘。
五月西山积雪阴，荷花荷叶玉湖深。君行采寄吴郎去，一片江南塞北心。
前时送画船，西港柳株边。别处愁犹在，鸳鸯不肯眠。
偶将棋会作离筵，翠竹红梅雪后天。客抱秖知寻胜槩，官阶何必论遥迁。
极知东道心相狎，颇爱西邻地自偏。深谢曲池看不厌，小山尊俎兴无边。
碧殿朱门地不寒，楚山蕲水足游观。尊开醴酒时应醉，馔出江鱼日可餐。
作赋岂劳伤贾谊，献书休拟学严安。草亭身世羲皇上，一榻清风竹万竿。
相送复相别，花飞过却春。朝廷屡考最，黎庶总归仁。
但倚丹心在，从教白发新。崇文门外柳，折赠不辞频。
倾城冠盖拥沙洲，俊少将无厌白头。晴日好停黄歇浦，秋风追并李膺舟。
雕盘欲选俱名味，玉麈难挥遇胜流。不是西州有余恸，此行何异五湖游。
送别江头日欲沉，落湳风急鸟归林。秋云恰似人情薄，秋水还同客恨深。
何人更卖云卿屦，我昔曾过孺子亭。欲写别离非此日，西山南浦认丹青。
枫桥岸侧鸡乱鸣，枫桥水边舟欲行。老稚欢呼吏人拥，云是刘侯朝帝京。
刘侯爱民如赤子，三岁大朝今岁始。循良定作好诸侯，清白曾夸真御史。
枫桥之水来吴江，刘侯惠泽如水长。王程有期不可挽，起舞再进黄金觞。
明年二月春满野，一路垂杨翠堪把。焚香结綵预相期，还向枫桥候车马。
双凫缥缈上青霄，令尹朝天不惮遥。密县于今思卓茂，淮南自昔想时苗。
玉阶仗引龙旗合，宝殿香浮雉扇高。鸿雁近秋多健翮，佳章早慰此心劳。
旅泊谁嫌度堰迟，旧交真乐胜新知。曹经何逊曾游处，诗逼唐人最盛时。
信有瑶琚报桃李，祗将憔悴对姜姬。无由得遂云龙愿，笥箧当开慰所思。
西山秋色正佳时，归客何愆挂笏期。齿马自关天下计，批鳞终结主人知。
只将孤直清皇路，不作牢愁续楚词。莫讶离歌翻激烈，旂常大业本逶迤。
知君貌堂堂，称此罗衣裳。若个官娃剪，须教特地长。
何处问吾居，西樵小结庐。丹心长恋阙，一点未曾渝。
拿舟游范蠡，闭户坐潜夫。只有飞云意，遗君一物无。
昔年紫陌忆连镳，此日沧江望去桡。万里关山秋月皎，九重宫阙暮云消。
豸冠指日趋明召，铁笔凝霜到早朝。同榜英贤如有问，为言多病老西樵。
忽看飞鹢转南飙，洗耳江边听越谣。白简连翩惟荐士，苍生沾足在轻徭。
霜威拂拂余梅蕊，春意融融见柳条。归国共瞻程伯子，好将遗阙答明朝。
海上新晴野水春，烟村花鸟送行尘。十年客路堪惆怅，况复今朝别故人。
下邑曾经剑舄过，棠阴犹结去思多。迁莺已应三刀梦，涿鹿当传五裤歌。
衣染楚兰归曳锦，香含汉署待鸣珂。自怜疲病难攀鹢，肠断河梁柳拂波。
逢君翻恨识君迟，文彩翩翩白玉姿。笔下蛟龙缠古篆，琴中山水入新诗。
离肠宛转歌三叠，别路殷勤酒一卮。归去因声同社客，芙蓉明月重相思。
飞尽杨花别，相看不自由。征人望绝塞，少妇倚空楼。
易换春前色，难听角里愁。无情江上水，日日送行舟。
相看疑是梦，别恨好谁知。驿路花将发，离亭柳漫垂。
浅渚孤舟泊，深山匹马迟。凭阑无个事，日日数归期。
望远登台御朔风，离筵岁晏思无穷。路歧坐叹东西水，节序偏伤来去鸿。
羌管寒声梅落后，楚关归梦月明中。他时对酒遥相忆，此夕深杯莫放空。
金阊杨柳麦尘丝，又送吾儿上路岐。若到长安见知己，为言贫甚转工诗。
野鹤闲云未易寻，思亲怜尔泪沾襟。相逢正慰连床语，送别偏伤陟岵心。
丹灶灰残三岛远，青牛人去九疑深。因声怅念忘归客，且倩啼鹃寄好音。
寂寞浔阳白司马，青袗掩骭官僚下。献纳亲会批逆鳞，忽以谗言弃于野。
当时藩镇在谋逆，谋以如公不易得。欲济时难须异才，琐尾小人有何益。
谠言不用时事危，忠臣志士最堪悲。一曲琵琶泪如把，况是秋风送别时。
是非公论日纷纷，不在朝廷在野人。他日江州茅屋底，年年伏腊赛鸡豚。
霜落寒衣日渐加，玄亭寂寞对侯芭。倦游客有归欤叹，乘兴谁寻隐者家。
别路长天飞独鸟，离歌苦调咽清笳。白云西去仙城远，肠断珠江一片霞。
柳丝未可折，芳草茁未芽。徘徊西郊道，惆怅落日霞。
千仞龙门昼不启，论诗对酒眼逾青。新持汉节虚莲社，喜奉潘舆入鲤庭。
称庆金茎浮瑞露，延年玉札秘仙经。白云谣后人难和，何日逢君得再听。
抽毫陪妙制，披襟穆和风。执手一为别，洒泪流水东。
梅花辞雪影，竹叶沃春融。延伫赤霄际，黄鹄腾长虹。
新莺啼破绿杨烟，求友嘤嘤傍客筵。命驾远烦千里外，论心重忆十年前。
琴传别鹤愁中曲，月度归鸿梦里船。此去石山寻旧隐，好倾银汉灌芝田。
御榜揭红墙，春风马上郎。特引双蝴蝶，来荣插帽芳。
念子探上国，论礼适俭奢。他日踵前蹋，长佩纷琼华。
送到阊门日已西，自将光景比乌栖。平生不解依枝宿，今日翻成绕树啼。
屡勤王事效驱驰，历遍辽东与蜀西。兹行解赠龙泉剑，会看功名华岳齐。
送行渐及黄花节，江北江南白露寒。为有清香宜晚岁，独怜彭泽未休官。
十日饮从河朔来，离歌犹击唾壶哀。酒徒若挟金陵过，问筑糟丘何处台。
朝汉台前山矗矗，客子晨餐入车宿。鸡声十里送君行，劝饮尊前歌别曲。
远游何处长安道，策马东风入关早。妾身愿作双车轮，日夕随君辗青草。
凫舄翩翩紫气间，寒原目送渺难攀。知无白集留行箧，刚贮溪藤一尺山。
结侣向林丘，披襟事事幽。清尊文字饮，高枕画图游。
寂寞玄亭路，苍茫钓客舟。何当送归夜，风雨满西楼。
天边叶县令，何日别皇畿。驿树迎官舫，江云映彩衣。
辱楼沧海近，雁字晋安稀。期尔陪仙仗，双凫正北飞。
寒城一以别，晓骑发卢沟。燕代千山过，关河大传游。
鸡声惊叠鼓，雪片乱征裘。去听江南笛，应思倦客愁。
落叶乱纷纷，林间起送君。还愁独宿夜，孤客最先闻。
徵书未许遂微情，尊酒还劳劝远行。梦寐五更呼手板，江湖何日不心旌。
梅花短笛风物折，莲叶扁舟水自盈。莺谷鸰原多羽翮，薄言天际有离声。
半百风尘暂息居，伤心相对各踌躇。当时未信塞翁智，千古徒传蜀相疏。
红叶无边云外树，青蝇不尽箧中书。秦关越水同天地，常把殷勤付雁鱼。
十年心印许谁传，万里西征思黯然。圣主宠分金鹊篆，疆臣敢负采薇篇。
流言往事浮云尽，破虏殊勋丽日悬。燕塞何时重握手，一尊相罄故人前。
百年天地识孤忠，九塞旌旗羡更雄。易水光分典属国，太行色起右扶风。
论文几度同听雨，把剑中宵自吐虹。词客相看多不薄，早将椽笔赋彤弓。
园花发朝艳，谷鸟遗春音。岂无旦夕佳，倏忽流光阴。
幽居寡时好，感子时过临。冥言启孤愤，高步超烦襟。
夙昔怀远道，遄别悲来今。对酒不及醉，眷此故情深。
壶倾酒尽棹歌催，日影平西送骑回。最是秋风怜客别，沙头缓送布帆开。
骢马玉为蹄，行行过柳堤。云随金络辔，花映锦障泥。
流电双瞳炯，摇风一尾齐。似知离别意，欲去更频嘶。
疏槐细柳中，凉占一枝风。蜕出形犹弱，惊飞响未终。
雨来林馆静，日下驿门空。离管尊前发，凄凉调正同。
邮亭梦觉正三更，窗上花阴转月明。徙倚晓钟传远寺，更无人见苦离情。
杨花满路傍人飞，正是伤离长泪挥。三日计程三百里，夜来魂梦尚依依。
泺水桥边柳作花，纷纷晴雪扑行车。花前不醉君家酒，暮雨孤村何处赊。
神京千里促行装，一片离愁若个长。三叠阳关万行泪，春风处处有垂杨。
贱士何须送，群公不世情。听鸡朝谒后，并马出郊行。
心恋金门远，身依玉树荣。愁来今夜月，两地向谁明。
西域黄金地，南讹大火天。赠言回白雪，寒色动青莲。
幻迹抽簪外，浮名把袂前。古今皆涕泪，去住各风烟。
秋郊一杯酒，握手念将离。落日照野水，凉风生树枝。
今朝重相忆，青山如旧时。鬓毛非松柏，争得不成丝。
城西寺里一相逢，痴倚门前别后松。王氏我惟寻子敬，九江天与看芙蓉。
舟中人在三千路，江上诗成四百峰。老子南还君正别，几声离思送朝钟。
春江水悠悠，行人上兰舟。春云散江树，行人重回顾。
嘉会未有期，离心渺千里。愿作还山云，莫作东流水。
欲来消息满江湄，果见堂堂小仆随。几夜好诗全压我，百年老眼更看谁。
宋唐大手诸公在，日月群经自古垂。回首梧桐孤凤远，东南天阔海西陲。
鸡鸣海气白，驱马临长陌。远树带鸣蝉，孤城对行客。
蓬累我萧然，萍流子何适。相送独销魂，青山澹寒色。
太常峰南正雪飞，严公湖上梅初发。遥天片日下沧波，断鸿声里人将别。
借问君家若个山，白云携得杖头还。碧罗旧业连青浦，高卧心閒梦亦閒。
看君意气非常调，未肯逢时发西笑。萍梗长留沧海踪，诗书不作青云料。
客里相逢情最亲，离居自愧家常贫。旧游冠盖今谁在，白首襟怀有几人。
念君此行何草草，岐路吞声不能道。遥传掬泪到麟峰，伤心为吊方山皓。
欲别悲歌鸡又鸣，白头无计与刘生。恩仇未尽心难死，独向田横岛上行。
绿杨江上把离杯，君去金陵几日回。淮岸苍苍吴树远，相思应在凤凰台。
故人此别隔关河，况复新秋一雁过。明日征帆何处泊，断蝉衰柳夕阳多。
江亭相送欲斜晖，黄叶西风动客衣。惆怅孤帆今北去，数行白雁又南飞。
磐石苍苍入翠微，秋风袅袅碧罗飞。凄凉半度谁家笛，飒沓全吹野客衣。
孤嶂断猿声渐远，荒岗残树叶将稀。由来此处堪乘兴，何事同心又远违。
置酒雁峰上，酣歌豁冲襟。临觞不尽醉，何以慰我心。
望望遥天云，苍苍远州树。落日波上风，残钟鸟边屿。
此别虽未远，重来复何时。论交愧知己，握手翻成悲。
君卧黄山云，我弄沧洲月。云月两悠悠，相思坐超忽。
相思飞鸟外，海树共春云。岐路谁知己，空斋独见君。
故情犹恋恋，别思又纷纷。相送无穷恨，壶山向夕曛。
黄叶纷纷秋满天，故人今夜惜离筵。他乡见月长为客，别路逢霜半在船。
剑浦绿芜连晚烧，幔亭荒树带寒烟。明朝碧水丹山下，知尔相思若个边。
使星一点照闽堧，驿舍春浓酒易乾。官柳似知离别意，故将翠缕拂雕鞍。
虎将承恩出九重，紫泥封带御香浓。离筵济济都门酒，征马萧萧别路风。
雄镇行看沧海近，归旌遥指岱山崇。太平分阃浑閒事，万里封侯慷慨中。
才将虎旅卫天居，又拥雕戈出帝都。部伍散行秋野阔，旌旗斜捲暮云孤。
扶桑分阃封圻近，杕杜连歌雨露馀。壮节封侯应有日，青云回首是长途。
有客有客官内台，难兄千里拿舟来。典衣沽酒共欢笑，狂歌放饮怀抱开。
灯前几时同聚首，又复匆匆各分手。借问归期何太忙，荅云慈母相思久。
交游出祖春江边，春江杨柳含青烟。维舟荡漾碧波里，倾觞潋滟飞花前。
玉瓶酒尽征帆发，咫尺风涛分楚越。沙上鹡鸰相背飞，云间鸿雁分行别。
莫云去住难为言，谁似君家贤弟昆。难弟致身位方达，难兄归养名何尊。
想到淮南春未老，慈亲手弄连环好。称觞正值佳节和，戏綵偏宜晴日皎。
切切丁丁母子情，为言官况清如冰。会有鸾章下霄汉，褒封永作家门荣。
鄞江雨过鄞水碧，疋马骄嘶送行客。客程迢递竟何之，万里观光上京国。
东风荡煖花草香，征帆晴逐云飞扬。沙头酒尽人缱绻，夕阳度鸟山苍苍。
曾生久负干将器，灯窗栽展平生志。今朝云路适亨通，海阔天高健鹏翅。
伫看较艺冠群英，玉阶指日承恩荣。丈夫读书志远大，还期竹帛垂芳名。
忆昔都门话别时，画桥官柳绿垂丝。匆匆不尽临岐兴，松鹤曾言寄我诗。
万里关河落木秋，又携行李上扁舟。元龙湖海增豪气，司马山川惬壮游。
帆影乍开风浩浩，客程渐远水悠悠。应知别后相思处，明月天涯江上楼。
我记昔游章贡台，台前二水相盘回。登临适与形胜会，放傲却使群公猜。
惟君倾盖即相厚，结交便拟如陈雷。江上时同夜月棹，花前几共春风杯。
移船一向豫章泊，风物萧疏叹非昨。络纬愁连孺子亭，梧桐秋满滕王阁。
同游岂无三数公，总为异乡怜寂莫。君时唱和诗最多，错落骊珠千百索。
江城十月霜叶飞，君先别我趋庭闱。临岐赠言曾未几，束书我亦东吴归。
始信天涯俱是客，客路闻言转悽恻。瑶琴古调且须弹，官柳长条折何益。
千里观光上帝州，到来还念倚门愁。西风江渚寻归棹，落日城闉别旧游。
数点远山官树晚，一声孤雁海天秋。悬知去去乡园好，称寿黄花酒正篘。
疋马都门外，含愁暂送君。离觞倾暮雨，征雁度寒云。
自是交情重，那堪客路分。青山回首处，惆怅又离群。
一自分携别旧京，中间消息断鸿声。锦江正忆同看剑，珠海翻为独送行。
岭外棠阴云已合，天涯铜柱月常明。圣朝勋业今犹古，肯向王孙怨草生。
春色何堪问，开尊是别筵。中原送二子，北斗散高天。
蓟日愁难缓，吴歌泪与传。千山分马首，那忍遂扬鞭。
万里向天涯，孤城对日斜。云山共此别，世路独长嗟。
暮雪燕关树，春风汉苑花。知君骑马地，名姓满京华。
双剑江头春水生，浦云村树总关情。观图忽忆曾游处，倚棹渔村听笛声。
清尊曾忆饯年光，别酒临岐各尽觞。棣萼几宵频入梦，竹林何处不相望。
春深江上蒲新绿，雨过湖边草自芳。楚水吴山千万里，八行谁为寄家乡。
柳拂东风弄晓寒，送君沽酒出长干。閒身已遂还家乐，直道方知处世难。
云尽匡庐山色好，雪消彭蠡水容宽。离情一段归图画，留取相思别后看。
太原城外感离群，消息从今不易闻。旅雁翩翻乘朔气，秋风寂寞向斜曛。
秪缘俎豆他乡合，漫赋山河别路分。楚客西归渺相望，天连剑阁万重云。
协风吹冰泮，水色茫微绿。沙融文禽集，波暖白鸥浴。
之子逝将别，分手愁局促。离觞一何频，征舸嗟去速。
今日江浦东，明朝关山北。棹歌不堪闻，悽然泪盈掬。
浮云蓟北叹相违，旧社词人各是非。谪后两迁心事定，醉中多赋宦情微。
黄花含笑孤秋色，白雁离群几夕晖。颍上有怀徐干远，建安风调迩来稀。
登览君何处，云霞满太和。身轻鸟外转，心定虎边过。
紫极飘钟磬，丹梯上薜萝。采芝献帝子，灵秀得来多。
晓骑传中旨，春曹陟上卿。乐推吴季札，经许郑康成。
车马秋江出，乡邦昼锦行。论交袜始结，惜别盖初倾。
拜手双龙阙，承恩五凤城。御阶听曳履，枢密待持衡。
制作登三殿，声华振八瀛。新班岱岳重，旧寺雪山轻。
古貌看常健，冰衔列自清。英英伯夷志，垂白转精明。
郡王文学渡江年，皂帽青山雪满颠。宾馆有时来胄子，讲筵终日对先贤。
树边竽籁临风听，花外丹朱滴露研。三峡五湖通一水，等閒休忆浣溪船。
雁去曾教达我书，逢君恰值雁来初。官崇自畏云霄近，一懒人疑案牍疏。
对月有诗怀李白，感时多病恨相如。年来行路真非易，岸有豺狼水鳄鱼。
寒声下木杪，送子一酸辛。白日川原净，高秋鼓角振。
来看南苑雪，归忆上都春。懒听阳乌发，嗷嗷青石闉。
与君曾醉仲宣楼，短句长歌箧里收。清宴偶同吴苑夕，碧云犹似楚江秋。
乾坤华发年年改，岐路青山处处幽。君入帝乡归合早，老夫行矣狎浮丘。
汉江明月照归人，万里秋风一叶身。休把客衣轻浣濯，此中犹有帝京尘。
操持存养本非禅，矫枉宁知已过偏。此去好从根脚起，竿头百尺未须前。
蹊路高低入乱山，诸贤相送愧间关。溪云压帽兼愁重，风雪吹衣着鬓斑。
花烛夜堂还共语，桂枝秋殿听跻攀。相思不作勤书礼，别后吾言在订顽。
雪满山城入暮关，归心别意两茫然。及门真愧从陈日，微服还思过宋年。
樽酒无因同岁晚，缄书有雁寄春前。莫辞秉烛通霄坐，明日相思隔陇烟。
远上方山更土山，寻春选胜送君还。故人情重思投辖，明主恩深见赐环。
车骑渐分斜照里，旌旗犹在万松间。利名自古谁能脱，今日输君破一关。
百岁交情自古难，才于好处又间关。有诗留别知君厚，无物赠行非我悭。
杯酒忍听三叠曲，片云知隔几重山。天高海阔多鸿雁，无惜音书数往还。
送君冰雪地，梅意独含春。晚更怜山色，穷能恋故人。
篘来社酒煖，猎罢野厨新。昵昵深杯后，俱誇未死身。
古人为吏惜折腰，今人为吏愁吹毛。渭城小邑大如掌，百家杀尽十家逃。
俞侯年少专城居，渭人始得归田庐。郭外行春策病马，壁间退食悬枯鱼。
一朝微中考功法，拙宦违时乃承之。妻儿驴背坐复跌，担囊但有琴书压。
君家旧在黄山曲，武溪千转清如玉。拂衣长啸山水间，回首风尘真仆仆。
五柳门前菊欲黄，布帆高挂蒹葭苍。归去来兮倘相忆，陇雁飞时书数行。
济上风尘盖始倾，即看雄剑气峥嵘。异时陈纪犹难弟，今日吴均不愧名。
政就棠阴移大府，才高璧月掩连城。干旄陋巷仍堪过，惆怅浮云暮已横。
浊酒邮亭感慨频，知君此去有埋轮。乾坤不尽开时色，霜雪长含至后春。
贾傅总能忧圣主，郑公元自爱良臣。人间大有澄清地，岂必沧波问逆鳞。
秦淮将征棹，西兴导返舻。谁言剑合地，即是袂分途。
比带将同缟，拟蔌讵如蒲。倚醉聊慷慨，临醒复郁纡。
遥帆雨中失，清尊月下孤。裁书怅南雁，托梦怨单乌。
宝铰银平脱，珠韔金仆姑。还期一文轨，方驾骋天衢。
今朝霅川路，且作武陵看。萝色分樵斧，萍阴入钓竿。
水怜衣带近，山忆画图宽。剧有浮家兴，离觞莫厌残。
公车待诏出长安，曾记青尊共岁寒。逸足自言千里易，高栖犹借一枝难。
西园地僻携琴至，北极天遥倚剑看。自是郑庄能爱士，肯教词赋滞儒冠。
出处关何事，因君偶试论。一官今转拙，十口未全贫。
白雪衔知旧，青山惜别新。自安丘与壑，终不傍风尘。
南浦停舟已夕阳，馀光留得照离觞。双龙出海腾霄汉，孤鹜飞霞向晚凉。
光泽西来流派远，晓山东望树云长。吾先来自泉江上，音信烦君为寄将。
点铁原来要作金，文章成器此生心。微名已著登科甲，薄职偏教入翰林。
晓曙进参丹陛近，春风歌咏玉堂深。一官万里无他报，两字清高是好音。
红杏春风丹桂秋，一天光彩两同游。舞衣耀綵君深慰，瞻衮趋朝我独留。
载重殊恩江上舸，兴高归趁月边楼。梦魂一路从君去，直到苍山建水头。
绝巘精蓝半夕阳，清尊别思倚苍茫。凭栏顿喜云霄近，结驷毋惊道路长。
池拥双龙元是剑，天回北斗尽成章。因窥雁塔岧峣里，似有题名在上方。
南北东西路，驱驰秋复春。十年孤苦客，万里一归人。
屋宇皆非旧，襟怀亦自新。到家何事好，惟有弟兄亲。
出处有时节，行藏无定期。游踪何落落，归路莫迟迟。
璞玉还堪琢，骊珠不可遗。要将怀素宝，售此盛明时。
雨雪正纷纷，相看欲断魂。绨袍犹恋恋，征袂已翻翻。
秋色鹤山月，春空马岭云。知君怀我处，便是我思君。
昔嗟九载一相见，伊我与君俱赋诗。只今又话十年别，襆被可辞同宿期。
相欢美酒如倾水，我歌日暮惊风起。惜君抑塞抱奇才，拳局骅骝垂两耳。
汉朝公卿忌贾生，世路古已悲难行。如君不入中兴用，脱帽置酒来耦耕。
君马欲东还语别，细雨黄花正愁绝。一尊不更苦留君，后日空嗟共明月。
罗襟粉汗和香浥，纤指留痕红一捻。离亭再卜合欢期，寻见石榴双翠叶。
危楼欲上危肠怯，纵得鸾胶难寸接。西风燕子会来时，好付小笺封泪帖。
凛凛君中外，堂堂国盛明。曾闻百年契，岂待一朝盟。
老矣我何事，勉哉君勿轻。科名虽世业，直道是家声。
上价如君定玉堂，陈陈腹笥汉文章。即今彩笔春争媚，它日青藜夜有光。
诗力不劳凌汝辈，才名况自溢班行。清篇见属吾何取，愧闯辞坛阙寸长。
别来岁月尔滔滔，流落天涯忽此遭。万木辞荣秋意澹，百川归壑岸容高。
笑看海上两蜗角，閒秃山中千兔毫。若向颜曾得消息，直须奴仆命离骚。
试把行藏为子评，只知尽分敢徼名。出如有益殷三聘，用不能行鲁两生。
此道古人如饮食，后来灶婢或猜惊。子云亦号知书者，犹把商山作采荣。
宵济汹涛波，晨征犯霜露。倏来忽语别，何所见而去。
疑君略奉高，或我愧叔度。慨然陪节传，邂逅莫忘故。
愁酌开怀酒，凉生破暑风。论交谈洒洒，告别恨匆匆。
十里黄塘路，扁舟白发翁。多情今夜月，为我照吟篷。
尘世纷纷多别离，一攀庭树欲沾衣。不知何故壶中叟，能弃人间不复归。
老翁山下玉渊回，手植青松三万栽。父老得书知我在，小轩临水为君开。
试看一一龙蛇活，更听萧萧风雨哀。便与甘棠同不剪，苍髯白甲待归来。
风暮溪头欲雪天，思归频问社桥船。心知篱落梅花树，已有寒香似去年。
尚在朝廷记忆中，敢于父命择西东。触怜家有百岁母，可使人嗤六十翁。
芰制子能华岁晏，莼羹吾亦感秋风。书成藏向深山里，莫费君王遗所忠。
况自宦情薄，示忘嫠纬忧。圣知非我责，若要尽心酬。
牛陇松萝月，鸥汀水竹秋。丁宁与将护，待我赋归休。
戎幕接谈笑，荐函联姓名。自怜风退鹢，快见浪翻鲸。
知己方图任，联镳夐有荣。明堂足材具，社栎复何营。
先集载行橐，叩阍书万言。风云乘快便，雨露沐殊恩。
客里仍分袂，天涯想倚门。去留交喜戚，情不尽离尊。
机欲审而发，瑟调音自谐。况思万全计，可畏一毫差。
回干须群彦，轮囷叠寸怀。樵渔暂相狎，鸳鹭岂其侪。
金花盏面红烟透，舞急香茵随步皱。青春才子有新词，红粉佳人重劝酒。
也知自为伤春瘦，归骑休交银烛候。拟将沈醉为清欢，无奈醒来还感旧。
行役那堪八月时，肠非宋玉也应悲。烦君为寄梅溪信，少慰吾亲别后思。
喜君直谅更多闻，共惜光阴寸与分。萤照夜窗才煖席，蝉吟秋树又离群。
尊前忍听阳关曲，江上愁看日暮云。别后谁能慰牢落，锦囊长带故人文。
舟溯馀不水，回头忆两溪。川长太湖隔，天远卞峰迷。
左顾龟何在，南飞乌欲栖。从今到家梦，却到浙江西。
同僚送我枫庭驿，共酌临分酒一杯。我念泉人仍惜别，此身虽去首频回。
莲幕游从一二年，送行越境继前贤。笔头皆有珠千颗，端似少陵夔府篇。
岁晚多烈风，鸿雁号广泽。寒日行天边，及兹送归客。
余生足暌异，不作儿女色。此夕复何夕，伤离重悽恻。
子櫂既云西，余行亦将此。岂但今日别，方异平生迹。
千里既寄书，万里空叹息。朝市与山林，从兹恐乖隔。
十年漂转鬓成丝，细话平生万事非。却忆青灯初罢酒，俄闻铁骑已成围。
当时痛饮今谁在，从此羁游与愿违。客里别君还岁晚，江湖寥廓泪堪浑。
二年疏懒累深知，喜见皇华授节时。归里欲依东道主，登畿恰负北山移。
黄间遥想前驱弩，白下空攀远别枝。坐席未温公入觐，却教南荡候旌麾。
堪叹娲皇六叶孙，直将豪武盖诸昆。黄金散尽身如寄，闲管春风白下门。
比似莆杭倾盖时，更崇古雅黜新奇。久栖衡泌宁非乐，不倚门墙未易麾。
析理自应重讲席，论文吾合竖降旗。抚弦欲奏成三叹，何处而今有子期。
艳冶风情天与措，清瘦肌肤冰雪妒。百年心事一宵同，愁听鸡声窗外度。
信阻青禽云雨暮，海月空惊人两处。强将离恨倚江楼，江水不能流恨去。
小桥西巷每徜徉，忽趁南风返故乡。旋汲双泉烹日铸，从今谁共北窗凉。
祖帐西郊道，川原画阁临。烧痕经雨活，树色入溪深。
斜日明春态，孤云感客心。何人知别意，重把酒杯斟。
幽轩邀客每凭栏，景物萧然世味閒。翠碧湿烟山匼匝，光明随夜月回环。
一杯浊酒超尘外，几首新诗寄壁间。不得从容与君语，片帆却欲趁风还。
平生爱着五云裘，不爱身为万户侯。白石清泉随步到，断霞残月满怀收。
故园已恨荒三径，皓首何堪困一州。邂逅逢君沧海上，涸鳞终欲借洪流。
一朝倾盖若忘年，更把新诗物外传。侧望风流还入幕，应怜憔悴未成仙。
离樽谩托春风里，短棹行依瘴海边。十斛明珠君不惜，珊珊投掷满巴笺。
十年相识迹非疏，今日江亭叹别车。牢落名声谗谤后，支离形影瘴氛馀。
重来仕路谁为援，却返家园欲自如。烟浪一舟无长物，罢官只似到官初。
共席胜冠日，分头既壮年。许身要到圣，论德未能贤。
岁月于何驻，工夫在力肩。有言堪记忆，随处是耕佃。
重违直谅友，失入斗筲群。眇眇初晴日，蒙蒙欲暮云。
已荒三径菊，无奈万家薰。莫厌山中恶，山中妙莫云。
祖饯初还重仳违，懒鞭款段入城扉。旌旂人去山川晚，台榭春归花药稀。
鼓吹渐遥空望望，旄倪相顾共依依。自怜无以纾诚恋，唯有诗筒殆庶几。
插花劝酒盐桥馆，召节促行龙阙远。吴船渐起晚潮生，蛮榼未空寒日短。
庆门奕世隆宸眷，归到月陂梅已绽。有情愿寄向南枝，图得洛阳春色看。
细读君诗字字新，巧将监鼓入羹莼。也知世路催行客，更遣工歌劳使臣。
千里身心空晤对，五经怀抱想纷纶。他年宛水昭亭外，把玩犹能绝点尘。
倾盖星桥忆去年，官陪预说使君贤。别来风送空中月，此去云开剑里天。
治效龚黄方侧耳，交情嵇吕好差肩。相逢便作阳关曲，数日销魂正黯然。
细草轻烟画出愁，一船明月大刀头。苔痕欲暗蓝田记，枫叶正寒江渚楼。
无酒可浇鹦鹉赋，有山频典鹔鹴裘。功名正恐不免耳，拄笏练溪南北秋。
题遍南墙玉，与春相伴归。花明晴岸阔，帆转暮江肥。
鹃老催红药，云香近紫微。樯竿两燕子，也带笑声飞。
肯为祁山住，晴浮草木春。溪晴随砚转，心远与鸥亲。
几佐弦歌旧，宁矜硎刃新。萧规元好在，传语憩棠人。
二月寒如此，君胡不少留。夕阳随水去，春草泥人愁。
江上三年别，诗边两鬓秋。折腰贫尚尔，天地一扁舟。
山留迁客秋风寺，想得梧桐怨夜长。正欠蹇驴相就语，其如征燕欲归忙。
苹花思与晴江渺，桂树寒生老月香。一路有诗烦拾取，寄书犹及雁前霜。
十日九风雨，一春三别离。予嗟吟骨瘦，子亦坐诗痴。
为说吟边事，曾陪讌笑频。自惭无韵者，敢对有名人。
雨洗秦山晓，波明镜水春。匆匆还别去，芳草正如茵。
劝君少留持一觞，三年一日才初长。春风愔愔著桃李，露雨沃沃开麻桑。
道傍箫鼓莫凄咽，使君平生面如铁。裁量渠是台阁具，坐使霜蹄困羁绁。
前生疮痏生潢池，手披腹摩随所医。州家徵财使家督，灌输辇送无愆期。
诸郎自是丰年玉，谁能待荒学储谷。虚名作崇谨勿近，介者得嫌同者俗。
臞庵先生室无邻，晚年得君情更亲。常时问政有宽猛，独觉处世无缁磷。
何人幕府容疏懒，忆君高楼衣带缓。朅来问讯池上鱼，一笑相看喜无算。
了知喜极还生愁，独自含情上小舟。府中参佐足追送，坐念长江天际流。
还家且种监官枣，垂柳当门乐华皓。诏书定起尹翁涂，珍重身名莫草草。
白衫紫领休沾襟，听我一曲截镫吟。使君五马新鉴蹄，大江横前气骎骎。
问知淮民何所恋，年来家有生氂犬。同州杂鞭且未下，山阴大钱聊可选。
门阑书生守遗经，二年作吏劳丁宁。即日遂良须尽白，平生阮籍眼偏青。
君行奏书踏龙尾，好为人间种桃李。鱼竿冷宦不足言，有一负公如此水。
驿吏闯晓鼓，仆夫乐晨征。叙别何草草，君今千里行。
捧檄近京国，拜亲还洛城。层峦望太行，慷慨无俗情。
嗟我寔僚友，追攀劳至诚。赠言岂无意，爱子智虑明。
抱才太华高，视利鸿毛轻。世路有夷险，君行常直清。
朝廷正博采，幕府讵久撄。少别勉自爱，他年看名卿。
接淅报官府，敢违王事程。宵征江夏县，睡起汉阳城。
邻里烦追送，杯盘泻浊清。袛应瘴乡老，难答故人情。
君家玉女从小见，闻道如今画不成。翦裁似借天女手，萱草石榴偏眼明。
蓬莱阁下枕书眠，一日除官不后先。并土山河多马地，汝南粳稻濯龙渊。
壮心自喜谈兵策，暮齿长惭守乘田。别后天中相望处，参旗横注太行边。
向来南北叹流年，十载相逢走道边。作佛顿惭灵运后，着鞭犹恐祖生先。
弹冠岂欲夸三组，负耒还思受一廛。默计此身端未了，别怀撩乱故依然。
夫君胸次有天游，笑指沧溟寄一沤。正使叩舷歌小海，不妨安席咏洪流。
翩翩聊试千金学，刺刺应惭万里侯。归袖飘然望华阙，独留珠玉照遐幽。
小雨郊原净，轻风生早凉。歌声激离思，酒力壮悲肠。
默计去程远，预知宵梦长。乡关足清赏，一一寄诗章。
屯云开宇宙，八表敛风尘。猎德恢天纲，充庭诧蜀珍。
一编元佑学，双阙武林春。赤汗青丝鞚，修途款问津。
搔首暮云碧，怀人酒浅斟。斟钟心不动，九鼎力能任。
夜雨青绫直，人风紫禁深。爱群须引烦，一念帝来临。
宇宙暗矛戟，吾当何处归。故山几幸免，暮景傥同依。
若见亲知问，愁无羽翮飞。一箪元自足，底用带金围。
斯文天未椓，世复有斯人。缥帙磨铅旧，泥封染墨新。
词华班马富，道术鲁邹醇。满腹经纶愿，逢时气益振。
双阙一回首，滞留今十连。河图元国镇，泗石待宫县。
南纪浪翻雪，北风尘暗天。经营倚天定，九轨达山川。
议征傍南海，何遽别同盟。漫仁不妨学，能诗新有声。
烟涛千里隔，书剑一航轻。榘范求诸近，菊坡冰雪清。
嫋嫋酸风吹客衣，冥冥芳树揽秋思。谁教宦路分南北，自是人生足别离。
送岸飞花何太急，留人夜雨故来迟。眼前他日凫鸿堕，莫作情疎不寄诗。
客舍街南初著巾，与君兄弟即相亲。当年岂意两家子，今日更为同社人。
京洛风尘嗟阻阁，江湖杯酒惜逡巡。归帆岭北茫茫水，把手何时寂寞滨。
荒烟凉雨助人悲，泪染衣襟不自知。除却春风沙际绿，一如看汝过江时。
十五年前宿战平，长亭风雨夜连明。无端老作天涯客，还听当时夜雨声。
兄去游东阁，才堪直北扉。莫忧持橐晚，姑记乞身归。
道义无今古，功名有是非。临分出苦语，不敢计从违。
初报边烽照石头，旋闻胡马集瓜州。诸公谁听刍荛策，吾辈空怀畎亩忧。
急雪打窗心共碎，危楼望远涕俱流。岂知今日淮南路，乱絮飞花送客舟。
民感桑林雨，云施李靖龙。精诚天地动，意愿鬼神从。
村喜禾花实，峰看岭岫重。白旗辉烈日，遥映一杯浓。
归舟南过练塘时，重阅前年送别诗。人世阖棺方始定，客程流梗固难期。
君还里闬寻三雅，我尚山城守一枝。涵碧春来应倍好，何缘吟对举清卮。
浪叠春江远树微，落花风雨共凄凄。愁人此际肠须断，况是登临更送归。
孤舟东去水烟微，久客那堪更送归。三月江头春尽日，片帆轻絮共纷飞。
撞钟浮玉山，迎我三千指。众中闻謦欬，未语知乡里。
我非个中人，何以默识子。振衣忽归去，只影千山里。
涪江与中泠，共此一味水。冰盘荐琥珀，何似糖霜美。
我观文忠公，四子皆超越。仲也珠径寸，照夜光如月。
好诗真脱兔，下笔先落鹘。知音如周郎，议论亦英发。
文章乃余事，学道探玄窟。死为长白主，名字书绛阙。
伤心清颍尾，已伴白鸥没。喜见三少年，俱有千里骨。
千里不难到，莫遣历块蹶。临分出苦语，愿子书之笏。
云海相望寄此身，那因远适更沾巾。不辞驿骑凌风雪，要使天骄识凤麟。
沙漠回看清禁月，湖山应梦武林春。单于若问君家世，莫道中朝第一人。
联镳接武两长身，鹓鹭行中语笑亲。九子羡君门户壮，八州怜我往来频。
伫闻东府开宾阁，便乞西湖洗塞尘。更向青齐觅消息，要知従事是何人。
送行无酒亦无钱，劝尔一杯菩萨泉。何处低头不见我，四方同此水中天。
十日春寒不出门，不知江柳已摇村。稍闻决决流冰谷，尽放青青没烧痕。
数亩荒园留我住，半瓶浊酒待君温。去年今日关山路，细雨梅花正断魂。
粗缯大布裹生涯，腹有诗书气自华。厌伴老儒烹瓠叶，强随举子踏槐花。
囊空不办寻春马，眼乱行看择婿车。得意犹堪夸世俗，诏黄新湿字如鸦。
送远劳为黯淡行，西风斜日袅双旌。舟如一叶波涛舞，滩作半天风雨声。
修竹拂云青蓊郁，圆峰对阁翠峥嵘。如公高义今人少，行客空馀恋德情。
东南会府唯钱塘，高门双开南斗傍。门前碧瓦十万户，晓色满城烟雨香。
圣祖神宗造区宇，应命最先吴越王。不经兵火二百载，地饶沃衍民康强。
莲花红白西湖芳，南山翠影临沧浪。琼楼宝塔照日月，尘埃不到炎天凉。
画船罗幕尽高卷，白玉美人游冶郎。年年中秋海潮过，万顷银山面前堕。
少年轻命争弄潮，手掣红旗逆潮簸。闻君此行承辟书，伯乐能求汗血驹。
四时风物同吟啸，十郡兵民归卷舒。公闲畜德聊自养，承平功业还吾儒。
况君登朝未四十，慎勿出处穷欢娱。慎勿出处穷欢娱，临渊履冰佩琼琚。
卓荦金闺客，经过慰老夫。能当韩子拜，深愧孟生愚。
开卷诗千首，论交酒一壶。春风送和气，连夜入苍梧。
二月溟濛雨，春寒反似秋。玉觥浮浊浪，兰楫拟沧洲。
自顾驽骀困，宁攀逸骥游。楚歌弹未彻，归思已难留。
亭上客送客，江头山映山。白醪须酌尽，彩凤欲飞还。
帆转疏林外，烟生远渚间。离愁自堆积，辄莫唱阳关。
南浦春来绿一川，石桥朱塔两依然。年年送客横塘路，细雨垂杨系画船。
老觉交情重，贫知世路高。相看心已折，此别梦应劳。
未用脂长毂，须听咏大刀。平生故人意，能费几绨袍。
闻名欣识面，异好有同功。我亦惭吾子，人谁恕此公。
百年双白鬓，万里一秋风。为说任安在，依然一秃翁。
旅馆成佳集，临觞送远征。厨烟含烛焰，溪雨夺琴声。
愁动草边色，恨牵花外情。明朝过平望，应念隔春更。
把酒对汀洲，相看发去舟。迎风一分手，惊浪几翻头。
烛暗花消泪，枫寒叶弄愁。恐犹回首望，终夕凭高楼。
三年持节按刑章，岂弟其谁不叹降。才者设施功第一，使乎光彩竟无双。
宣风蜀右成新法，易拜秦东得旧邦。欲识远人留恋意，陇泉幽咽下巴江。
棋枰诗课忆同堂，转首暄寒几蔀章。每叹羁离念陈迹，更因衰病感流光。
亟催江鹢休停棹，已信溪禽不乱行。鱼澳芋区真好在，连宵归梦为谁长。
大江西畔米流脂，敛散新陈倚绣衣。旗展春山千岭暗，霜飞暑路万艘归。
朝家法备农商信，台府官闲案牍稀。庐阜虎溪天下景，未妨行部款禅扉。
投林倦翼久知还，尚客君家伯仲间。入市每嫌妨杖屦，临岐那忍问河山。
家声好在金陵簿，人物争看玉笋班。他日银黄夸里后，不妨徐伴野夫闲。
不见送将归，惟闻远别离。身今成老大，官岂计高卑。
萧寺已移酒，便人还枉诗。临风三复罢，有恨落无涯。
在昔歌诗义，尝关治乱音。流传纵今体，陶写亦吾心。
未答论交作，还赓送别吟。识君于此道，亦复用功深。
试问为黔郡，何如与质要。其行既穹绝，有思只飘萧。
但悔嶮投足，未论官折腰。同舟故能送，折简不劳招。
湘西一杯酒，渺渺红叶换。江东千里云，落落黄犬叹。
人生七十稀，百里九十半。初期枉车马，近乃遗札翰。
小迟君不肯，一出我岂惮。虽微办鸡黍，岂乏具薪炭。
古风久不作，我友当力赞。旧诗况琼玖，触目屡璀璨。
中馨称兰佩，外饰匪玉冠。初年已飞腾，中道翻叹惋。
恐遗知己羞，遂许独力断。于兹树风声，何止评月旦。
君如渥洼种，可以羁絷绊。我异淇园姿，犹睎岁时贯。
君乎甚英爽，我也终浪漫。自应殊显晦，宁复待剖判。
湖山冰玉明，楼阁丹青焕。叩舷或乘舟，曳杖或登岸。
君行定有得，我去何可愞。与想悠然时，却忆苍然观。
两年人住岂无情，别乘辞华四水清。何事千钟勤饮饯，故知一别未能轻。
解龟虽幸樊笼出，挂席还愁海汐平。江草江花都是泪，骊驹休作断肠声。
江上相留不肯留，渡江沿岸却回头。汉江东去人西去，不见高城始是愁。
戎事急于翻白饼，人情难似塞黄河。谁能戴雪三千丈，更踏冲风十二波。
父老共倾同社酒，儿童齐唱牧牛歌。烦君为较田家乐，比似兵家孰少多。
贾谊莫思行说背，陈汤空想郅支头。子规枝上三更觉，白鹭山前万事休。
櫜矢戢戈歌四夏，带牛佩犊免防秋。一犂先向东郊去，稻滑蔬肥百不愁。
盗贼犹如此，苍生困未苏。今年起安石，不用哭包胥。
子去朝行在，人应问老夫。髭须衰白尽，瘦地日携锄。
自罢黄州守，殊方任转流。宁论九年谪，已判一生休。
此士真材杰，诸公定挽留。傥归存老病，车骑拥西畴。
亭亭画舸系春潭，直到行人酒半酣。不管烟波与风雨，载将离恨过江南。
江边出相送，君去我当返。徘徊未忍还，孤帆夕阳远。
满襟霁月皎无尘，爱客宁嫌客过频。倚竹题诗惊思妙，傍花寻柳见情真。
如今南浦伤行客，此处西湖有主人。与着三年端的约，孤山同访早梅春。
宝婺星边太白仙，驭风飞下锦河边。朅来尽散阳春脚，归去独撑明月船。
名重题舆千里郡，诏催步履八花砖。只愁此后民艰食，谁与邦民作食天。
千里辞家复卧疴，赖君一笑肯相过。梦看赤鲤春腾浪，归见牵牛秋渡河。
空里懒能书怪事，酒中自可作无何。一竿忍负平生意，重钓花姑溪上波。
知公直节自当年，终不留衣与大颠。胸次已能吞梦泽，功名宁复愧燕然。
登车莫厌尘吹帽，移棹应思水拍天。归去交游如问我，为言百事老俱捐。
扁舟忆东来，梅冷殊未芳。故人念客寒，满意倾酒浆。
坐中东床君，笑语芝兰香。相从忽三月，共饮湖水光。
花事乃如此，碧草日夜长。子归我当留，语离意难忘。
似闻小山居，一苇仅可航。会寻霅川盟，着屐登上方。
谋臣如云将如雨，欲剪天骄奉明主。御营飞诏肃虎貔，妙略纵横自神武。
谁骑驳马蹄双朱，梦从璜溪亲帝舆。手提大钺杀两将，日御少却公重扶。
此公堂堂出当国，群盗相看少颜色。江上鲸鲵尽扫除，草中狐兔无窠窟。
折冲自可销戈兵，寸地尺天归圣明。帐下偏禆何足数，幕中宾客公独称。
愿资硕画戡祸乱，坐遣四海歌升平。书生白首亦安用，尚可平戎作短行。
汉家五尺道，置吏抚南夷。欲使文翁教，兼令孟获知。
盘馐蒟酱实，歌杂竹枝辞。取酒须勤醉，乡关不可思。
几砚昔年游，于今成十秋。松坚终发石，鱼变即辞流。
近郡无飞檄，清时不借筹。淇园春竹美，军宴日椎牛。
君子于行东渡头，江村烟雨看眠鸥。秋风不借游山屐，客梦长呼问酒楼。
八斗才怜新鹤发，十千囊尽敝貂裘。不须刎颈酬知己，一曲琵琶在远舟。
前年出城西，祖饯长者辙。绿鬓豪伟郎，还镳共炎热。
蜀道非天涯，暂离非永诀。况乃赴官期，留者思奋决。
人情殊易堪，信未恶时节。今晨西城出，景物旧森列。
金莲认高楼，感叹成哽咽。不见昔年人，还为昔年别。
此别异昔年，骨月心欲折。此行异昔年，衰蹇方折阅。
聊为稻粱谋，途窘计所拙。人生足忧患，乐事多歇灭。
连年琼芘卷，荒寂人迹绝。况我薄命人，悲辛复何说。
孔训元无实对名，只言为己与求人。能知管仲不为谅，便识殷贤都是仁。
义利两涂消处长，古今一理屈中伸。自从圣学寥寥后，千百年谁信得真。
夕阳舂处是吾家，水绕山环路转赊。蹙蹙四方浑未定，茫茫大化渺无涯。
归来已恨十年晚，老去空嗟两鬓华。各原及时崇令德，万钟於我本何加。
一门三相千子孙，後有公家前诸袁。有治国谱无县谱，种爱在堂铭在门。
谁能不徼鬻爵恩，民乃不识田亩钱。姓名堕在诸公口，去去云霄稳著鞭。
三年为寮无间然，公行何得搀吾先。取别当愁今更喜，定知同醉西湖莲。
我公四海不数人，小烦江西作好春。落霞秋水只似旧，如何入笔事事新。
即今诸公方衮衮，一老不应闲里顿。政缘山水太殷懃，日夜叫阍乞此身。
二天去人忽觉远，两地起公端不免。苍生未要怨东山，未必东山当此怨。
溪水将桥不复回，小舟犹倚短篙开。交情得似山溪渡，不管风波去又来。
毕竟西湖六月中，风光不与四时同。接天莲叶无穷碧，映日荷花别样红。
老去情怀怕别离，年来不作送行诗。人前举似终难信，问着垂杨便可知。
青衫匹马万人呼，幕府当年急急符。愧我明珠成薏苡，负君赤手缚於菟。
观书老眼明如镜，论事惊人胆满躯。万里云霄送君去，不妨风雨破吾庐。
此别真成别，从今去不来。佳人难再得，恶抱向谁开。
客路一归晚，家书几度催。殷勤见君意，烹鹿荐离杯。
南浦春波碧，东风送客船。别君杨柳外，挥泪杏花前。
粉壁题诗句，金钗当酒钱。一声离岸橹，心碎楚江边。
武昌江头人送别，杨柳秋来不堪折。汉阳门外望南楼，昨日不知今日愁。
英雄握手新相识，人情正好成南北。酒阑人散最关情，一雁西飞楚天碧。
诗瘦吾非沈隐侯，五穷相值结为仇。方愁度岭无相识，却喜闻韶到此州。
世道从来三不合，客行何止七宜休。故人知我平生事，肯笑苏秦着弊裘。
恰喜相逢又语离，愁于江上送君时。清谈未了风吹断，白发可怜天不知。
樗木自肥伤竹瘦，海棠偷放笑梅迟。黄堂若问痴顽老，老有登楼二十诗。
海滨寂寥地，送别何须频。数上曲阳亭，自然愁旅人。
晴日排寒色，清光湛奫沦。微风海上来，满目飞鱼鳞。
孤云去无所，野鸟鸣相驯。信美非吾土，送目倦南津。
日南藩郡古宣城，碧落神仙拥使旌。津吏戒船东下稳，县僚负弩昼归荣。
江山谢守高吟地，风月朱公故里情。曾预汉庭三独坐，府中谁敢伴飞觥。
初心已恨花期晚，别后相思长在眼。兰衾犹有旧时香，每到梦回珠泪满。
多应不信人肠断，几夜夜寒谁共暖。欲将恩爱结来生，只恐来生缘又短。
号令风霆迅，天声动北陬。长驱渡河洛，直捣向燕幽。
马蹀阏氏血，旗袅可汗头。归来报明主，恢复旧神州。
九重寤寐忆忠诚，故向长沙起贾生。魏阙丝纶新借宠，秦淮草木旧知名。
已闻塞下销锋镝，正自胸中有甲兵。万幕从兹无减灶，笑看卧鼓旧边城。
诏颁英簜促锋车，暂借长才按转输。昔叹当年无李牧，今知江左有夷吾。
休论足食为先策，自是平戎在用儒。来岁春风三月暮，沙堤隠隠接云衢。
年高雪满簪，唤渡浙江浔。花落一杯酒，月明千里心。
凤凰身宇宙，麋鹿性山林。别后空回首，冥冥烟树深。
亨衢方四十，满谓乃翁如。为底澼洸药，依然城旦书。
光尘风物裹，消息事情初。束起东西玉，功名富贵余。
去年为君来，明廷峙鸾鹄。今年为亲归，蚕市苦思蜀。
扶舆出修门，万里宛在目。大江六月寒，风饱帆数幅。
金山如幽人，杜蘅缭荷屋。采石如壮士，铁骑明鋈续。
五老烟光开，九华云气矗。如王公大人，冠冕而佩玉。
大孤狷介甚，赤壁清旷足。黄鹤侠者流，隽放不容束。
英雄古荆州，霜月耿乔木。寂寞三闾亭，风露落秋菊。
阳台峰十二，森拱峡江曲。高标耸赤松，绝槩凛孤竹。
或如汉汲黯，抗直敢掁触。又如唐真卿，峻絜不受辱。
瞿唐滟滪堆，一柱轧坤轴。溃城睢阳孤，钩党林宗独。
水石明边酌，苹蓼佳处宿。宽作几月程，迎面峨眉绿。
世道淡有味，人生平为福。江山无愧容，草木有余馥。
试剑信雄拔，易简更清沃。虎蛇方横道，有此廉平牧。
相如驷马贵，长孺一翁秃。明河隔黄姑，碧落杳飞鹜。
独复即无妄，多识乃大畜。岁晏以为期，仁亦在乎熟。
木末老芙蓉，阑干深苜蓿。邮签莫厌娄，瑟僴尉淇奥。
迩来走笔吟，别后随手散。收拾亦安用，半是谐谑间。
不能所作工，要解风水涣。莫以人废言，遂忽博士谩。
初欢记邺城，往还数如织。抟风回銮阁，相赏垂天翼。
君席今未暖，我井久不食。驾言又何之，游交请绝息。
夜郎自古流迁客，圣世初投第一人。不是施州肯回首，五溪三峡更谁亲。
五溪三峡漫经春，百病千愁逢故人。何处看君岁寒后，欲将儿女更论亲。
一百八盘天上路，去年明日送流人。小诗话别堪垂泪，却道情亲不得亲。
别驾柴门闭一春，艰难颠沛不忘君。何时幽谷回天日，教保馀生出瘴云。
五雨摇风宿雨晴，万艘鸣橹海潮平。楼台烟树东瓯景，山水舟车北客程。
绿酒红亭销别恨，银笺彩笔写离情。明时正亦需胶鬲，未许鱼盐老此生。
骢马去骎骎，新诗触景吟。凉风飘桂子，晴日转棠阴。
亲舍关山远，天涯雨露深。两言忠与孝，赠别重黄金。
华宗丰度蔼长云，一笑相逢契懒真。岂但金兰如旧分，固应俞扁是前身。
久为辇毂缁尘客，欲趁龙园茗碗春。顾我华颠今放迹，水边林下原相亲。
西津海鹘舟，径度沧江雨。双舻本无情，鸦轧如人语。
挥金陌上郎，化石山头妇。何物系君心，三岁扶床女。
几年与子赋同袍，白下分携首重搔。行李挈来金薤重，离筵饮处玉瓶高。
风飘凫雁晴还远，浪挟鱼龙晚更豪。会向萍乡问嘉政，相思莫遣梦劳劳。
斗酒渭城边，垆头醉不眠。梨花千树雪，杨叶万条烟。
惜别倾壶醑，临分赠马鞭。看君颍上去，新月到应圆。
鲁客向西笑，君门若梦中。霜凋逐臣发，日忆明光宫。
复羡二龙去，才华冠世雄。平衢骋高足，逸翰凌长风。
舞袖拂秋月，歌筵闻早鸿。送君日千里，良会何由同。
思亲自当去，不第未蹉跎。家住青山下，门前芳草多。
秭归通远徼，巫峡注惊波。州举年年事，还期复几何。
别意说难尽，离杯深莫辞。长歌终此席，一笑又何时。
棹入寒潭急，帆当落照迟。远书如不寄，无以慰相思。
何处可为别，长安青绮门。胡姬招素手，延客醉金樽。
临当上马时，我独与君言。风吹芳兰折，日没鸟雀喧。
举手指飞鸿，此情难具论。同归无早晚，颍水有清源。
君思颍水绿，忽复归嵩岑。归时莫洗耳，为我洗其心。
洗心得真情，洗耳徒买名。谢公终一起，相与济苍生。
廓落青云心，结交黄金尽。富贵翻相忘，令人忽自晒。
蹭蹬鬓毛斑，盛时难再还。巨源咄石生，何事马蹄间。
绿萝长不厌，却欲还东山。君为鲁曾子，拜揖高堂里。
叔继赵平原，偏承明主恩。风霜推独坐，旌节镇雄藩。
虎士秉金钺，蛾眉开玉樽。才高幕下去，义重林中言。
水宿五溪月，霜啼三峡猿。东风春草绿，江上候归轩。
一行千里外，几事寸心间。才子贫堪叹，男儿别是闲。
黄河淹华岳，白日照潼关。若值乡人问，终军贱不还。
去马嘶春草，归人立夕阳。元知数日别，要使两情伤。
仙人十五爱吹笙，学得昆丘彩凤鸣。始闻炼气餐金液，复道朝天赴玉京。
玉京迢迢几千里，凤笙去去无穷已。欲叹离声发绛唇，更嗟别调流纤指。
此时惜别讵堪闻，此地相看未忍分。重吟真曲和清吹，却奏仙歌响绿云。
绿云紫气向函关，访道应寻缑氏山。莫学吹笙王子晋，一遇浮丘断不还。
放歌倚东楼，行子期晓发。秋风渡江来，吹落山上月。
主人出美酒，灭烛延清光。二崔向金陵，安得不尽觞。
水客弄归棹，云帆卷轻霜。扁舟敬亭下，五两先飘扬。
峡石入水花，碧流日更长。思君无岁月，西笑阻河梁。
东城别故人，腊月迟芳辰。不惜孤舟去，其如两地春。
花明洛阳苑，水绿小平津。是日不相见，莺声徒自新。
隼旟归洛知何日，鹤驾还嵩莫过春。惆怅香山云水冷，明朝便是独游人。
寒云漠漠树苍苍，瘦马频驱古坂长。版籍初归周德化，山川终属晋封疆。
地连虢国风烟合，路入閒田草木荒。送客重嗟兴废事，清笳吹恨满离肠。
造化绝高处，富春独多观。山浓翠滴洒，水折珠摧残。
溪镜不隐发，树衣长遇寒。风猿虚空飞，月狖叫啸酸。
信此神仙路，岂为时俗安。煮金阴阳火，囚怪星宿坛。
花发我未识，玉生忽丛攒。蓬莱浮荡漾，非道相从难。
童稚情亲四十年，中间消息两茫然。更为后会知何地，忽漫相逢是别筵。
不分桃花红似锦，生憎柳絮白于棉。剑南春色还无赖，触忤愁人到酒边。
君将海月珮，赠之光我行。见知言不浅，怀报意非轻。
反照临岐思，中年未达情。河梁人送别，秋汉雁相鸣。
衰柳摇边吹，寒云冒古城。西游还献赋，应许托平生。
秦楼几夜惬心期，不料仙郎有别离。睡觉莫言云去处，残灯一盏野蛾飞。
水柔逐器知难定，云出无心肯再归。惆怅春风楚江暮，鸳鸯一只失群飞。
红椒花落桂花开，万里同游俱未回。莫厌客中频送客，思乡独上望乡台。
独向山中觅紫芝，山人勾引住多时。摘花浸酒春愁尽，烧竹煎茶夜卧迟。
泉落林梢多碎滴，松生石底足旁枝。明朝却欲归城市，问我来期总不知。
丈夫未得意，行行且低眉。素琴弹复弹，会有知音知。
曾宰西畿县，三年马不肥。债多平剑与，官满载书归。
边雪藏行径，林风透卧衣。灵州听晓角，客馆未开扉。
闽国扬帆去，蟾蜍亏复圆。秋风生渭水，落叶满长安。
此地聚会夕，当时雷雨寒。兰桡殊未返，消息海云端。
岐路方为客，芳尊暂解颜。人随转蓬去，春伴落梅还。
白云度汾水，黄河绕晋关。离心不可问，宿昔鬓成斑。
洞庭正波蘋叶衰，岂是秦吴远别时。谢君箧中绮端赠，何以报之长相思。
輶车骆马往从谁，梦浦兰台日更迟。欲识桃花最多处，前程问取武陵儿。
零落残魂倍黯然，双垂别泪越江边。一身去国六千里，万死投荒十二年。
桂岭瘴来云似墨，洞庭春尽水如天。欲知此后相思梦，长在荆门郢树烟。
苍苍森八桂，兹地在湘南。江作青罗带，山如碧玉篸。
户多输翠羽，家自种黄甘。远胜登仙去，飞鸾不假骖。
从来只有情难尽，何事名为情尽桥。自此改名为折柳，任他离恨一条条。
杨柳东风树，青青夹御河。近来攀折苦，应为别离多。
黄河流出有浮桥，晋国归人此路遥。若傍阑干千里望，北风驱马雨萧萧。
凭高莫送远，看欲断归心。别恨啼猿苦，相思流水深。
翠云南涧影，丹桂晚山阴。若未来双鹄，辽城何更寻。
我来扬都市，送客回轻舠。因夸楚太子，便观广陵涛。
仙尉赵家玉，英风凌四豪。维舟至长芦，目送烟云高。
摇扇对酒楼，持袂把蟹螯。前途倘相思，登岳一长谣。
秀色发江左，风流奈若何。仲文了不还，独立扬清波。
载酒五松山，颓然白云歌。中天度落月，万里遥相过。
抚酒惜此月，流光畏蹉跎。明日别离去，连峰郁嵯峨。
斗酒勿为薄，寸心贵不忘。坐惜故人去，偏令游子伤。
离颜怨芳草，春思结垂杨。挥手再三别，临岐空断肠。
水色南天远，舟行若在虚。迁人发佳兴，吾子访闲居。
日落看归鸟，潭澄羡跃鱼。圣朝思贾谊，应降紫泥书。
吴江女道士，头戴莲花巾。霓衣不湿雨，特异阳台云。
足下远游履，凌波生素尘。寻仙向南岳，应见魏夫人。
黄鹤西楼月，长江万里情。春风三十度，空忆武昌城。
送尔难为别，衔杯惜未倾。湖连张乐地，山逐泛舟行。
诺为楚人重，诗传谢朓清。沧浪吾有曲，寄入棹歌声。
君即颍水荀，何惭许郡宾。相逢太史奏，应是聚宝人。
玉隐且在石，兰枯还见春。俄成万里别，立德贵清真。
汉家兵马乘北风，鼓行而西破犬戎。尔随汉将出门去，剪虏若草收奇功。
君王按剑望边色，旄头已落胡天空。匈奴系颈数应尽，明年应入蒲萄宫。
昔日绣衣何足荣，今宵贳酒与君倾。暂就东山赊月色，酣歌一夜送泉明。
石头巉岩如虎踞，凌波欲过沧江去。钟山龙盘走势来，秀色横分历阳树。
四十馀帝三百秋，功名事迹随东流。白马金鞍谁家子，吹唇虎啸凤凰楼。
金陵昔时何壮哉，席卷英豪天下来。冠盖散为烟雾尽，金舆玉座成寒灰。
扣剑悲吟空咄嗟，梁陈白骨乱如麻。天子龙沉景阳井，谁歌玉树后庭花。
此地伤心不能道，目下离离长春草。送尔长江万里心，他年来访南山老。
龙虎谢鞭策，鹓鸾不司晨。君看海上鹤，何似笼中鹑。
独用天地心，浮云乃吾身。虽将簪组狎，若与烟霞亲。
季父有英风，白眉超常伦。一官即梦寐，脱屣归西秦。
窦公敞华筵，墨客尽来臻。燕歌落胡雁，郢曲回阳春。
征马百度嘶，游车动行尘。踌躇未忍去，恋此四座人。
饯离驻高驾，惜别空殷勤。何时竹林下，更与步兵邻。
东林送客处，月出白猿啼。笑别庐山远，何烦过虎溪。
伯阳仙家子，容色如青春。日月秘灵洞，云霞辞世人。
化心养精魄，隐几窅天真。莫作千年别，归来城郭新。
客自长安来，还归长安去。狂风吹我心，西挂咸阳树。
此情不可道，此别何时遇。望望不见君，连山起烟雾。
闻道稽山去，偏宜谢客才。千岩泉洒落，万壑树萦回。
东海横秦望，西陵绕越台。湖清霜镜晓，涛白雪山来。
八月枚乘笔，三吴张翰杯。此中多逸兴，早晚向天台。
我有万古宅，嵩阳玉女峰。长留一片月，挂在东溪松。
尔去掇仙草，菖蒲花紫茸。岁晚或相访，青天骑白龙。
醉别复几日，登临遍池台。何时石门路，重有金樽开。
秋波落泗水，海色明徂徕。飞蓬各自远，且尽手中杯。
见说蚕丛路，崎岖不易行。山从人面起，云傍马头生。
芳树笼秦栈，春流绕蜀城。升沉应已定，不必问君平。
二龙争战决雌雄，赤壁楼船扫地空。烈火张天照云海，周瑜于此破曹公。
君去沧江望澄碧，鲸鲵唐突留馀迹。一一书来报故人，我欲因之壮心魄。
天下伤心处，劳劳送客亭。春风知别苦，不遣柳条青。
渡远荆门外，来从楚国游。山随平野尽，江入大荒流。
月下飞天镜，云生结海楼。仍怜故乡水，万里送行舟。
物候改秋节，炎凉此夕分。暗虫声遍草，明月夜无云。
清迥檐外见，凄其篱下闻。感时兼惜别，羁思自纷纷。
灞岸青门有弊庐，昨来闻道半丘墟。陌头空送长安使，旧里无人可寄书。
故关衰草遍，离别自堪悲。路出寒云外，人归暮雪时。
少孤为客早，多难识君迟。掩泪空相向，风尘何处期。
宿习修来得慧根，多闻第一却忘言。自从七祖传心印，不要三乘入便门。
东泛沧江寻古迹，西归紫阁出尘喧。河南白尹大檀越，好把真经相对翻。
春江愁送君，蕙草生氤氲。醉后不能语，乡山雨纷纷。
楚客醉孤舟，越水将引棹。山为两乡别，月带千里貌。
羁谴同缯纶，僻幽闻虎豹。桂林寒色在，苦节知所效。
莫道秋江离别难，舟船明日是长安。吴姬缓舞留君醉，随意青枫白露寒。
映门淮水绿，留骑主人心。明月随良掾，春潮夜夜深。
沅水通波接武冈，送君不觉有离伤。青山一道同云雨，明月何曾是两乡。
寒雨连江夜入吴，平明送客楚山孤。洛阳亲友如相问，一片冰心在玉壶。
丹阳城南秋海阴，丹阳城北楚云深。高楼送客不能醉，寂寂寒江明月心。
闻说情人怨别情，霜天淅沥在寒城。长宵漫漫角声发，禅子无心恨亦生。
荒戍落黄叶，浩然离故关。高风汉阳渡，初日郢门山。
江上几人在，天涯孤棹还。何当重相见，樽酒慰离颜。
离离原上草，一岁一枯荣。野火烧不尽，春风吹又生。
远芳侵古道，晴翠接荒城。又送王孙去，萋萋满别情。
南陌伤心别，东风满把春。莫欺杨柳弱，劝酒胜于人。
水陆四千里，何时归到秦。舟辞三峡雨，马入九衢尘。
有酒留行客，无书寄贵人。唯凭远传语，好在曲江春。
耆老遮归路，壶浆满别筵。甘棠无一树，那得泪潸然。
税重多贫户，农饥足旱田。唯留一湖水，与汝救凶年。
南浦凄凄别，西风袅袅秋。一看肠一断，好去莫回头。
生涯岂料承优诏，世事空知学醉歌。江上月明胡雁过，淮南木落楚山多。
寄身且喜沧洲近，顾影无如白发何。今日龙钟人共弃，愧君犹遣慎风波。
春风倚棹阖闾城，水国春寒阴复晴。细雨湿衣看不见，闲花落地听无声。
日斜江上孤帆影，草绿湖南万里情。东道若逢相识问，青袍今已误儒生。
望君烟水阔，挥手泪沾巾。飞鸟没何处，青山空向人。
长江一帆远，落日五湖春。谁见汀洲上，相思愁白蘋。
万里辞家事鼓鼙，金陵驿路楚云西。江春不肯留行客，草色青青送马蹄。
孤云将野鹤，岂向人间住。莫买沃洲山，时人已知处。
苍苍竹林寺，杳杳钟声晚。荷笠带斜阳，青山独归远。
永日方戚戚，出行复悠悠。女子今有行，大江溯轻舟。
尔辈苦无恃，抚念益慈柔。幼为长所育，两别泣不休。
对此结中肠，义往难复留。自小阙内训，事姑贻我忧。
赖兹托令门，任恤庶无尤。贫俭诚所尚，资从岂待周。
孝恭遵妇道，容止顺其猷。别离在今晨，见尔当何秋。
居闲始自遣，临感忽难收。归来视幼女，零泪缘缨流。
秋夜深深北送君，阴虫切切不堪闻。归舟明日毗陵道，回首姑苏是白云。
西塞云山远，东风道路长。人心胜潮水，相送过浔阳。
江岸梅花雪不如，看君驿驭向南徐。相闻不必因来雁，云里飞輧落素书。
溪边杨柳色参差，攀折年年赠别离。一片风帆望已极，三湘烟水返何时。
多缘去棹将愁远，犹倚危亭欲下迟。莫殢酒杯闲过日，碧云深处是佳期。
玉子纹楸一路饶，最宜檐雨竹萧萧。羸形暗去春泉长，拔势横来野火烧。
守道还如周柱史，鏖兵不羡霍嫖姚。浮生七十更万日，与子期于局上销。
贾傅松醪酒，秋来美更香。怜君片云思，一棹去潇湘。
日暖泥融雪半消，行人芳草马声骄。九华山路云遮寺，清弋江村柳拂桥。
君意如鸿高的的，我心悬旆正摇摇。同来不得同归去，故国逢春一寂寥。
鸳鸯帐里暖芙蓉，低泣关山几万重。明镜半边钗一股，此生何处不相逢。
祖席驻征棹，开帆候信潮。隔筵桃叶泣，吹管杏花飘。
船去鸥飞阁，人归尘上桥。别离惆怅泪，江路湿红蕉。
一生虽达理，远别亦相悲。白发无修处，青松有老时。
暮烟传戍起，寒日隔沙垂。若是长安去，何难定后期。
巴陵一望洞庭秋，日见孤峰水上浮。闻道神仙不可接，心随湖水共悠悠。
拔剑绕残樽，歌终便出门。西风满天雪，何处报人恩。
勇死寻常事，轻雠不足论。翻嫌易水上，细碎动离魂。
平生闻高义，书剑百夫雄。言登青云去，非此白头翁。
胡兵屯塞下，汉骑属云中。君为白马将，腰佩騂角弓。
单于不敢射，天子伫深功。蜀山余方隐，良会何时同。
金天方肃杀，白露始专征。王师非乐战，之子慎佳兵。
海气侵南部，边风扫北平。莫卖卢龙塞，归邀麟阁名。
忽闻天上将，关塞重横行。始返楼兰国，还向朔方城。
黄金装战马，白羽集神兵。星月开天阵，山川列地营。
晚风吹画角，春色耀飞旌。宁知班定远，犹是一书生。
匈奴犹未灭，魏绛复从戎。怅别三河道，言追六郡雄。
雁山横代北，狐塞接云中。勿使燕然上，惟留汉将功。
樽酒邮亭暮，云帆驿使归。野鸥寒不起，川雨冻难飞。
吴会家移遍，轩辕梦去稀。姓杨皆足泪，非是强沾衣。
春愁不尽别愁来，旧泪犹长新泪催。相思倘寄相思字，君到扬州扬子回。
仙花笑尽石门中，石室重重掩绿空。暂下云峰能几日，却回烟驾驭春风。
昨夜离心正郁陶，三更白露西风高。萤飞木落何淅沥，此时梦见西归客。
曙钟寥亮三四声，东邻嘶马使人惊。揽衣出户一相送，唯见归云纵复横。
怅望日千里，如何今二毛。犹思阳谷去，莫厌陇山高。
倚马见雄笔，随身唯宝刀。料君终自致，勋业在临洮。
将军族贵兵且强，汉家已是浑邪王。子孙相承在朝野，至今部曲燕支下。
控弦尽用阴山儿，登阵常骑大宛马。银鞍玉勒绣蝥弧，每逐嫖姚破骨都。
李广从来先将士，卫青未肯学孙吴。传有沙场千万骑，昨日边庭羽书至。
城头画角三四声，匣里宝刀昼夜鸣。意气能甘万里去，辛勤判作一年行。
黄云白草无前后，朝建旌旄夕刁斗。塞下应多侠少年，关西不见春杨柳。
从军借问所从谁，击剑酣歌当此时。远别无轻绕朝策，平戎早寄仲宣诗。
黄鸟翩翩杨柳垂，春风送客使人悲。怨别自惊千里外，论交却忆十年时。
云开汶水孤帆远，路绕梁山匹马迟。此地从来可乘兴，留君不住益凄其。
谪去君无恨，闽中我旧过。大都秋雁少，只是夜猿多。
东路云山合，南天瘴疠和。自当逢雨露，行矣慎风波。
行子对飞蓬，金鞭指铁骢。功名万里外，心事一杯中。
虏障燕支北，秦城太白东。离魂莫惆怅，看取宝刀雄。
嗟君此别意何如，驻马衔杯问谪居。巫峡啼猿数行泪，衡阳归雁几封书。
青枫江上秋帆远，白帝城边古木疏。圣代即今多雨露，暂时分手莫踌躇。
寂寥心事晚，摇落岁时秋。共此伤年发，相看惜去留。
当歌应破涕，哀命返穷愁。别后能相忆，东陵有故侯。
边烽警榆塞，侠客度桑乾。柳叶开银镝，桃花照玉鞍。
满月临弓影，连星入剑端。不学燕丹客，徒歌易水寒。
寒更承夜永，凉夕向秋澄。离心何以赠，自有玉壶冰。
此地别燕丹，壮士发冲冠。昔时人已没，今日水犹寒。
白下相逢醉玉缸，岂期凶问促归装。雨昏江浦暮帆杳，云接淮山春树长。
忍看哀音藏箧笥，难忘慈线在衣裳。到家正是薰风候，应对萱华泪万行。
鹗章一荐入青云，送别都门酒半樽。江口山晴横紫翠，石头树暝欲黄昏。
郎官本应星辰贵，民物均沾雨露恩。伫看功庸书上考，纶音重下紫薇宸。
云霁天街生晚寒，贤王鹤驾从千官。珠玑争璨文章丽，花萼相辉兄弟欢。
玉勒马回风日好，锦帆船放水云宽。化成一代天伦厚，传共周诗永不刊。
晓日曈昽帐殿开，五云光彩上蓬莱。鸾笺续卷题金薤，鹤驾临江送玉杯。
上国旌旗分将相，从官词赋总邹枚。兰舟棹举歈歌发，回首青山绕凤台。
红叶晚萧萧，长亭酒一瓢。残云归太华，疏雨过中条。
树色随山迥，河声入海遥。帝乡明日到，犹自梦渔樵。
落叶聚还散，征禽去不归。以我穷途泣，沾君出塞衣。
秋郊日半隐，野树烟初映。风水正萧条，那甚动离咏。
欲别牵郎衣，郞今到何处。不恨归来迟，莫向临邛去。
赵氏连城璧，由来天下传。送君还旧府，明月满前川。
长头大鼻鬓如雪，早岁连兵剑锋折。千金尽去无斗储，双袖破来空百结。
独恋郊扉已十春，高阳酒徒连此身。路傍谁识郑公子，谷口应知汉逸人。
儿女相悲探井臼，前功岂在他人后。劝君不得学渊明，且策驴车辞五柳。
上国随缘住，来途若梦行。浮天沧海远，去世法舟轻。
水月通禅寂，鱼龙听梵声。惟怜一灯影，万里眼中明。
褒斜不容幰，之子去何之。鸟道一千里，猿声十二时。
官桥祭酒客，山木女郎祠。别后同明月，君应听子规。
送君南浦泪如丝，君向东州使我悲。为报故人憔悴尽，如今不似洛阳时。
天官动将星，汉上柳条青。万里鸣刁斗，三军出井陉。
忘身辞凤阙，报国取龙庭。岂学书生辈，窗间老一经。
相逢方一笑，相送还成泣。祖帐已伤离，荒城复愁入。
天寒远山净，日暮长河急。解缆君已遥，望君犹伫立。
万里春应尽，三江雁亦稀。连天汉水广，孤客郢城归。
郧国稻苗秀，楚人菰米肥。悬知倚门望，遥识老莱衣。
积水不可极，安知沧海东。九州何处远，万里若乘空。
向国唯看日，归帆但信风。鳌身映天黑，鱼眼射波红。
乡树扶桑外，主人孤岛中。别离方异域，音信若为通。
怜君不得意，况复柳条春。为客黄金尽，还家白发新。
五湖三亩宅，万里一归人。知祢不能荐，羞为献纳臣。
铙吹喧京口，风波下洞庭。赭圻将赤岸，击汰复扬舲。
日落江湖白，潮来天地青。明珠归合浦，应逐使臣星。
圣代无隐者，英灵尽来归。遂令东山客，不得顾采薇。
既至金门远，孰云吾道非。江淮度寒食，京洛缝春衣。
置酒长安道，同心与我违。行当浮桂棹，未几拂荆扉。
远树带行客，孤城当落晖。吾谋适不用，勿谓知音稀。
万壑树参天，千山响杜鹃。山中一夜雨，树杪百重泉。
汉女输橦布，巴人讼芋田。文翁翻教授，不敢倚先贤。
山中相送罢，日暮掩柴扉。春草明年绿，王孙归不归。
征马去翩翩，城秋月正圆。单于莫近塞，都护欲临边。
汉驿通烟火，胡沙乏井泉。功成须献捷，未必去经年。
橘花香覆白蘋洲，江引轻帆入远游。千里云天风雨夕，忆君不敢再登楼。
水边杨柳曲尘丝，立马烦君折一枝。惟有春风最相惜，殷勤更向手中吹。
岸柳萧疏野荻秋，都门行客莫回头。一条灞水清如剑，不为离人割断愁。
远远长沙去，怜君利一官。风帆彭蠡疾，云水洞庭宽。
木客提蔬束，江乌接饭丸。莫言卑湿地，未必乏新欢。
去越从吴过，吴疆与越连。有园多种橘，无水不生莲。
夜市桥边火，春风寺外船。此中偏重客，君去必经年。
君到姑苏见，人家尽枕河。古宫闲地少，水港小桥多。
夜市卖菱藕，春船载绮罗。遥知未眠月，乡思在渔歌。
眷言一杯酒，凄怆起离忧。夜花飘露气，暗水急还流。
雁行遥上月，虫声迥映秋。明日河梁上，谁与论仙舟。
华亭霁色满今朝，云里樯竿去转遥。莫怪山前深复浅，清淮一日两回潮。
郑公樗散鬓成丝，酒后常称老画师。万里伤心严谴日，百年垂死中兴时。
苍惶已就长途往，邂逅无端出饯迟。便与先生应永诀，九重泉路尽交期。
逍遥公后世多贤，送尔维舟惜此筵。念我能书数字至，将诗不必万人传。
时危兵革黄尘里，日短江湖白发前。古往今来皆涕泪，断肠分手各风烟。
孤屿亭何处，天涯水气中。故人官就此，绝境与谁同。
隐吏逢梅福，看山忆谢公。扁舟吾已僦，把钓待秋风。
锦里先生乌角巾，园收芋栗未全贫。惯看宾客儿童喜，得食阶除鸟雀驯。
秋水才深四五尺，野航恰受两三人。白沙翠竹江村暮，相对柴门月色新。
兵戈不见老莱衣，叹息人间万事非。我已无家寻弟妹，君今何处访庭闱。
黄牛峡静滩声转，白马江寒树影稀。此别应须各努力，故乡犹恐未同归。
乘轺奉紫泥，泽国渺天涯。九派春潮满，孤帆暮雨低。
草深莺断续，花落水东西。更有高堂处，知君路不迷。
绿暗红稀出凤城，暮云楼阁古今情。行人莫听宫前水，流尽年光是此声。
朱绂临秦望，皇华赴洛桥。文章南渡越，书奏北归朝。
树入江云尽，城衔海月遥。秋风将客思，川上晚萧萧。
草色随骢马，悠悠同出秦。水传云梦晓，山接洞庭春。
帆影连三峡，猿声近四邻。青门一分手，难见杜陵人。
海内兵方起，离筵泪易垂。怜君负米去，惜此落花时。
想忆看来信，相宽指后期。殷勤手中柳，此是向南枝。
细草绿汀洲，王孙耐薄游。年华初冠带，文体旧弓裘。
野渡花争发，春塘水乱流。使君怜小阮，应念倚门愁。
当昔襄阳雄盛时，山公常醉习家池。池边钓女日相随，妆成照影竟来窥。
澄波澹澹芙蓉发，绿岸参参杨柳垂。一朝物变人亦非，四面荒凉人住稀。
意气豪华何处在，空余草露湿罗衣。此地朝来饯行者，翻向此中牧征马。
征马分飞日渐斜，见此空为人所嗟。殷勤为访桃源路，予亦归来松子家。
水国无边际，舟行共使风。羡君从此去，朝夕见乡中。
予亦离家久，南归恨不同。音书若有问，江上会相逢。
十五彩衣年，承欢慈母前。孝廉因岁贡，怀橘向秦川。
四座推文举，中郎许仲宣。泛舟江上别，谁不仰神仙。
游人五陵去，宝剑值千金。分手脱相赠，平生一片心。
金碧禹山远，关梁蜀道难。相逢属婉岁，相送动征鞍。
地咽绵川冷，云凝剑阁寒。倘遇忠孝所，为道忆长安。
关山客子路，花柳帝王城。此中一分手，相顾怜无声。
戏马台南山簇簇，山边饮酒歌别曲。行人醉后起登车，席上回尊向僮仆。
青天漫漫复长路，远游无家安得住。愿君到处自题名，他日知君从此去。
屡别容华改，长愁意绪微。义将私爱隔，情与故人归。
薄宦无时赏，劳生有事机。离魂今夕梦，先绕旧林飞。
送客南昌尉，离亭西候春。野花看欲尽，林鸟听犹新。
别酒青门路，归轩白马津。相知无远近，万里尚为邻。
江上枫林秋，江中秋水流。清晨惜分袂，秋日尚同舟。
落潮洗鱼浦，倾荷枕驿楼。明年菊花熟，洛东泛觞游。
相送陇山头，东西陇水流。从来心胆盛，今日为君愁。
暗雪迷征路，寒云隐戍楼。唯馀旌旆影，相逐去悠悠。
相送泪沾衣，天涯独未归。将军初得罪，门客复何依。
梦去湖山阔，书停陇雁稀。园林幸接近，一为到柴扉。
对酒寂不语，怅然悲送君。明时未得用，白首徒攻文。
泽国从一官，沧波几千里。群公满天阙，独去过淮水。
旧家富春渚，尝忆卧江楼。自闻君欲行，频望南徐州。
穷巷独闭门，寒灯静深屋。北风吹微雪，抱被肯同宿。
君行到京口，正是桃花时。舟中饶孤兴，湖上多新诗。
潜虬且深蟠，黄鹄举未晚。惜君青云器，努力加餐饭。
关树晚苍苍，长安近夕阳。回风醒别酒，细雨湿行装。
习战边尘黑，防秋塞草黄。知君市骏马，不是学燕王。
天山雪云常不开，千峰万岭雪崔嵬。北风夜卷赤亭口，一夜天山雪更厚。
能兼汉月照银山，复逐胡风过铁关。交河城边鸟飞绝，轮台路上马蹄滑。
晻霭寒氛万里凝，阑干阴崖千丈冰。将军狐裘卧不暖，都护宝刀冻欲断。
正是天山雪下时，送君走马归京师。雪中何以赠君别，惟有青青松树枝。
侧闻阴山胡儿语，西头热海水如煮。海上众鸟不敢飞，中有鲤鱼长且肥。
岸旁青草长不歇，空中白雪遥旋灭。蒸沙烁石燃虏云，沸浪炎波煎汉月。
阴火潜烧天地炉，何事偏烘西一隅。势吞月窟侵太白，气连赤坂通单于。
送君一醉天山郭，正见夕阳海边落。柏台霜威寒逼人，热海炎气为之薄。
西原驿路挂城头，客散红亭雨未收。君去试看汾水上，白云犹似汉时秋。
火山六月应更热，赤亭道口行人绝。知君惯度祁连城，岂能愁见轮台月。
脱鞍暂入酒家垆，送君万里西击胡。功名祗向马上取，真是英雄一丈夫。
诸宗称叔父，从子亦光辉。谢脁中书直，王祥别乘归。
江帆冲雨上，海树隔潮微。南阮贫无酒，唯将泪湿衣。
暂凭尊酒送无憀，莫损愁眉与细腰。人世死前唯有别，春风争拟惜长条。
含烟惹雾每依依，万绪千条拂落晖。为报行人休折尽，半留相送半迎归。
中流欲暮见湘烟，苇岸无穷接楚田。去雁远冲云梦雪，离人独上洞庭船。
风波尽日依山转，星汉通霄向水连。零落梅花过残腊，故园归醉及新年。
暮蝉不可听，落叶岂堪闻。共是悲秋客，那知此路分。
荒城背流水，远雁入寒云。陶令门前菊，馀花可赠君。
君王行出将，书记远从征。祖帐连河阙，军麾动洛城。
旌旃朝朔气，笳吹夜边声。坐觉烟尘扫，秋风古北平。
花映垂杨汉水清，微风林里一枝轻。即今江北还如此，愁杀江南离别情。
浦边新见柳摇时，北客相逢只自悲。惆怅空知思后会，艰难不敢料前期。
行看汉月愁征战，共折江花怨别离。向夕孤城分首处，寂寥横笛为君吹。
穆陵关上秋云起，安陆城边远行子。薄暮寒蝉三两声，回头故乡千万里。
朝闻游子唱离歌，昨夜微霜初渡河。鸿雁不堪愁里听，云山况是客中过。
关城树色催寒近，御苑砧声向晚多。莫见长安行乐处，空令岁月易蹉跎。
知有前期在，难分此夜中。无将故人酒，不及石尤风。
归舟归骑俨成行，江南江北互相望。谁谓波澜才一水，已觉山川是两乡。
乱烟笼碧砌，飞月向南端。寂寂离亭掩，江山此夜寒。
早是他乡值早秋，江亭明月带江流。已觉逝川伤别念，复看津树隐离舟。
送送多穷路，遑遑独问津。悲凉千里道，凄断百年身。
心事同漂泊，生涯共苦辛。无论去与住，俱是梦中人。
江送巴南水，山横塞北云。津亭秋月夜，谁见泣离群。
故人西辞黄鹤楼，烟花三月下扬州。孤帆远影碧空尽，唯见长江天际流。
李白乘舟将欲行，忽闻岸上踏歌声。桃花潭水深千尺，不及汪伦送我情。
城阙辅三秦，风烟望五津。与君离别意，同是宦游人。
海内存知己，天涯若比邻。无为在歧路，儿女共沾巾。
渭城朝雨浥轻尘，客舍青青柳色新。劝君更尽一杯酒，西出阳关无故人。
劳歌一曲解行舟，红叶青山水急流。日暮酒醒人已远，满天风雨下西楼。
丹阳郭里送行舟，一别心知两地秋。日晚江南望江北，寒鸦飞尽水悠悠。
扶桑已在渺茫中，家在扶桑东更东。此去与师谁共到，一船明月一帆风。
远送从此别，青山空复情。几时杯重把，昨夜月同行。
列郡讴歌惜，三朝出入荣。江村独归处，寂寞养残生。
柳絮飞时别洛阳，梅花发后到三湘。世情已逐浮云散，离恨空随江水长。
醉别江楼橘柚香，江风引雨入舟凉。忆君遥在潇湘月，愁听清猿梦里长。
杨柳渡头行客稀，罟师荡桨向临圻。惟有相思似春色，江南江北送君归。
猿啼客散暮江头，人自伤心水自流。同作逐臣君更远，青山万里一孤舟。
良时不再至，离别在须臾。屏营衢路侧，执手野踟蹰。
仰视浮云驰，奄忽互相逾。风波一失所，各在天一隅。
长当从此别，且复立斯须。欲因晨风发，送子以贱躯。
嘉会难再遇，三载为千秋。临河濯长缨，念子怅悠悠。
远望悲风至，对酒不能酬。行人怀往路，何以慰我愁。
独有盈觞酒，与子结绸缪。携手上河梁，游子暮何之。
徘徊蹊路侧，悢悢不能辞。行人难久留，各言长相思。
安知非日月，弦望自有时。努力崇明德，皓首以为期。
楚江微雨里，建业暮钟时。漠漠帆来重，冥冥鸟去迟。
海门深不见，浦树远含滋。相送情无限，沾襟比散丝。
武陵川径入幽遐，中有鸡犬秦人家。先时见者为谁耶，源水今流桃复花。
重臣分陕去台端，宾从威仪尽汉官。四塞河山归版籍，百年父老见衣冠。
函关月落听鸡度，华岳云开立马看。知尔西行定回首，如今江左是长安。

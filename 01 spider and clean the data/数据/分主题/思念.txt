君问归期未有期，巴山夜雨涨秋池。何当共剪西窗烛，却话巴山夜雨时。
相见时难别亦难，东风无力百花残。春蚕到死丝方尽，蜡炬成灰泪始干。
晓镜但愁云鬓改，夜吟应觉月光寒。蓬山此去无多路，青鸟殷勤为探看。
春江潮水连海平，海上明月共潮生。滟滟随波千万里，何处春江无月明。
江流宛转绕芳甸，月照花林皆似霰。空里流霜不觉飞，汀上白沙看不见。
江天一色无纤尘，皎皎空中孤月轮。江畔何人初见月，江月何年初照人。
人生代代无穷已，江月年年只相似。不知江月待何人，但见长江送流水。
白云一片去悠悠，青枫浦上不胜愁。谁家今夜扁舟子，何处相思明月楼。
可怜楼上月徘徊，应照离人妆镜台。玉户帘中卷不去，捣衣砧上拂还来。
此时相望不相闻，愿逐月华流照君。鸿雁长飞光不度，鱼龙潜跃水成文。
昨夜闲潭梦落花，可怜春半不还家。江水流春去欲尽，江潭落月复西斜。
斜月沉沉藏海雾，碣石潇湘无限路。不知乘月几人归，落月摇情满江树。
寄语天涯客，轻寒底用愁。春风来不远，只在屋东头。
霜余已失长淮阔，空听潺潺清颍咽。佳人犹唱醉翁词，四十三年如电抹。
草头秋露流珠滑，三五盈盈还二八。与余同是识翁人，惟有西湖波底月。
十五年前花月底，相从曾赋赏花诗。今看花月浑相似，安得情怀似往时。
几回花下坐吹箫，银汉红墙入望遥。似此星辰非昨夜，为谁风露立中宵。
缠绵思尽抽残茧，宛转心伤剥后蕉。三五年时三五月，可怜杯酒不曾消。
关山三五月，客子忆秦川。思妇高楼上，当窗应未眠。
星旗映疏勒，云阵上祁连。战气今如此，从军复几年。
霸才沉寂无王猛，豪气摧残老计东。友似倾城难再得，士当负俗分奇穷。
燕莺弦上百千语，桃李尊前一再风。泼眼春光浑似梦，行吟惘惘与谁同。
梦饶关西旧战场，迂回大队过咸阳。白头夫妇白头泪，亲见阿婆作艳装。
力尽重瞳霸气消，楚歌声里恨迢迢。贞魂化作原头草，不逐东风入汉郊。
新月曲如眉，未有团圞意。红豆不堪看，满眼相思泪。
终日劈桃穰，人在心儿里。两朵隔墙花，早晚成连理。
三蜀澄清郡政闲，登楼携酌日跻攀。顿觉胸怀无俗事，回看掌握是人寰。
滩声曲折涪州水，云影低衔富乐山。行雁南飞似乡信，忽然西笑向秦关。
夫戍边关妾在吴，西风吹妾妾忧夫。一行书信千行泪，寒到君边衣到无。
桂叶双眉久不描，残妆和泪污红绡。长门尽日无梳洗，何必珍珠慰寂寥。
三年耀武群雄服，一日回銮万国春。南北通欢永无事，谢恩归去老陪臣。
当时避地乾坤窄，此地安家日月长。草色几经坛杏改，浪花犹带洞庭香。
两城相对峙，一水向东流。今夜素娥月，何年黄鹤楼。
悠悠兰棹晚，渺渺荻花秋。无奈柔肠断，关山总是愁。
夜长不得眠，明月何灼灼。想闻散唤声，虚应空中诺。
忆梅下西洲，折梅寄江北。单衫杏子红，双鬓鸦雏色。
西洲在何处，两桨桥头渡。日暮伯劳飞，风吹乌臼树。
树下即门前，门中露翠钿。开门郎不至，出门采红莲。
采莲南塘秋，莲花过人头。低头弄莲子，莲子清如水。
置莲怀袖中，莲心彻底红。忆郎郎不至，仰首望飞鸿。
鸿飞满西洲，望郎上青楼。楼高望不见，尽日栏杆头。
栏杆十二曲，垂手明如玉。卷帘天自高，海水摇空绿。
海水梦悠悠，君愁我亦愁。南风知我意，吹梦到西洲。
关山夜月明，秋色照孤城。影亏同汉阵，轮满逐胡兵。
天寒光转白，风多晕欲生。寄言亭上吏，游客解鸡鸣。
郎作十里行，侬作九里送。拔侬头上钗，与郎资路用。
有信数寄书，无信心相忆。莫作瓶落井，一去无消息。
大艑珂峨头，何处发扬州。借问艑上郎，见侬所欢不。
初发扬州时，船出平津泊。五两如竹林，何处相寻博。
自从别欢后，叹音不绝响。黄檗向春生，苦心随日长。
想象巫山高，薄暮阳台曲。烟霞乍舒卷，蘅芳时断续。
彼美如可期，寤言纷在属。怃然坐相思，秋风下庭绿。
明月照高楼，流光正徘徊。上有愁思妇，悲叹有余哀。
借问叹者谁，言是宕子妻。君行逾十年，孤妾常独栖。
君若清路尘，妾若浊水泥。浮沉各异势，会合何时谐。
愿为西南风，长逝入君怀。君怀良不开，贱妾当何依。
高台多悲风，朝日照北林。之子在万里，江湖迥且深。
方舟安可极，离思故难任。孤雁飞南游，过庭长哀吟。
翘思慕远人，愿欲托遗音。形影忽不见，翩翩伤我心。
涉江采芙蓉，兰泽多芳草。采之欲遗谁，所思在远道。
还顾望旧乡，长路漫浩浩。同心而离居，忧伤以终老。
骚屑出穴风，挥霍见日雪。飕飕无久摇，皎皎几时洁。
未觉泮春冰，已复谢秋节。空对尺素迁，独视寸阴灭。
否桑未易系，泰茅难重拔。桑茅迭生运，语默寄前哲。
河汉纵且横，北斗横复直。星汉空如此，宁知心有忆。
孤灯暧不明，寒机晓犹织。零泪向谁道，鸡鸣徒叹息。
桂水澄夜氛，楚山清晓云。秋风两乡怨，秋月千里分。
寒枝宁共采，霜猿行独闻。扪萝正意我，折桂方思君。
孤衾引思绪，独枕怆忧端。深庭秋草绿，高门白露寒。
思君起清夜，促柱奏幽兰。不怨飞蓬苦，徒伤蕙草残。
行役滞风波，游人淹不归。亭皋木叶下，陇首秋云飞。
寒园夕鸟集，思牖草虫悲。嗟矣当春服，安见御冬衣。
鹤鸣劳永欢，采菉伤时暮。念君方远游，望妾理纨素。
秋风吹绿潭，明月悬高树。佳人饰净容，招携从所务。
步栏杳不极，离堂肃已扃。轩高夕杵散，气爽夜碪鸣。
瑶华随步响，幽兰逐袂生。踟蹰理金翠，容与纳宵清。
泛艳回烟彩，渊旋龟鹤文。凄凄合欢袖，冉冉兰麝芬。
不怨杼轴苦，所悲千里分。垂泣送行李，倾首迟归云。
汀洲采白苹，日落江南春。洞庭有归客，潇湘逢故人。
故人何不返，春华复应晚。不道新知乐，只言行路远。
沉阴结愁忧，愁忧为谁兴。念与君相别，各在天一方。
良会未有期，中心摧且伤。不聊忧餐食，慊慊常饥空。
端坐而无为，仿佛君容光。峨峨高山首，悠悠万里道。
君去日已远，郁结令人老。人生一世间，忽若暮春草。
时不可再得，何为自愁恼。每诵昔鸿恩，贱躯焉足保。
浮云何洋洋，愿因通我词。飘摇不可寄，徙倚徒相思。
人离皆复会，君独无返期。自君之出矣，明镜暗不治。
思君如流水，何有穷已时。惨惨时节尽，兰叶复凋零。
喟然长叹息，君期慰我情。辗转不能寐，长夜何绵绵。
蹑履起出户，仰观三星连。自恨志不遂，泣涕如涌泉。
思君见巾栉，以益我劳勤。安得鸿鸾羽，觏此心中人。
诚心亮不遂，搔首立悁悁。何言一不见，复会无因缘。
故如比目鱼，今隔如参辰。人靡不有初，想君能终之。
别来历年岁，旧恩何可期。重新而忘故，君子所尤讥。
寄身虽在远，岂忘君须臾。既厚不为薄，想君时见思。
与子别无几，所经未一旬。我思一何笃，其愁如三春。
虽路在咫尺，难涉如九关。陶陶朱夏德，草木昌且繁。
结发为夫妻，恩爱两不疑。欢娱在今夕，嬿婉及良时。
征夫怀远路，起视夜何其。参辰皆已没，去去从此辞。
行役在战场，相见未有期。握手一长叹，泪为生别滋。
努力爱春华，莫忘欢乐时。生当复来归，死当长相思。
我所思兮在太山，欲往从之梁父艰。侧身东望涕沾翰，美人赠我金错刀。
何以报之英琼瑶，路远莫致倚逍遥。何为怀忧心烦劳，我所思兮在桂林。
欲往从之湘水深，侧身南望涕沾襟。美人赠我琴琅玕，何以报之双玉盘。
路远莫致倚惆怅，何为怀忧心烦伤。我所思兮在汉阳，欲往从之陇阪长。
侧身西望涕沾裳，美人赠我貂襜褕。何以报之明月珠，路远莫致倚踟蹰。
何为怀忧心烦纡，我所思兮在雁门。欲往从之雪雰雰，侧身北望涕沾巾。
美人赠我锦绣段，何以报之青玉案。路远莫致倚增叹，何为怀忧心烦惋。
平地连沧海，孤城带渭河。行人俱汉语，舟子半吴歌。
野草惊秋短，鲂鱼出水多。只怜乡国远，处处有胡笳。
信是击中好，春来物物丰。石蚕生断砌，玉蕈山枯桐。
暖雨蒸花气，晴烟扬柳风。眼前无限景，诗句可能穷。
魍魉何曾见，头旋即下神。图他衫子段，诈道大王嗔。
落落穷途客，年年不在家。寄眠听夜雨，借景看春华。
空著三山帽，难防两鬓华。清晨览明镜，载笑复咨嗟。
人言村落僻，我处颇清幽。竹色侵衣冷，江声绕屋流。
欢呼同社酒，出入趁鱼舟。不用闻时事，桑阴且饮牛。
庭院春日迟，风回翠鸾舞。谁倚玉阑干，摇动燕脂雨。
三月东风吹雪消，湖南山色翠如浇。一声羌管无人见，无数梅花落野桥。
忽漫泥金入破篱，举家欢喜又增悲。一枝桂影功名小，十载征途发达迟。
何处宁亲唯哭墓，无人对镜懒窥帷。他年纵有毛公檄，捧入华堂却慰谁。
一尺过江山，万点长淮树。石上水潺潺，流入青溪去。
六月北风寒，落叶无朝暮。度樾与穿云，林黑行人顾。
共庆新年笑语哗，红岩士女赠梅花。举杯互敬屠苏酒，散席分尝胜利茶。
只有精忠能报国，更无乐土可为家。陪都歌舞迎佳节，遥祝延安景物华。
相思两地望迢迢，清泪临门落布袍。杨柳晓烟情绪乱，梨花暮雨梦魂销。
云笼楚馆虚金屋，凤入巫山奏玉箫。明日河桥重回首，月明千里故人遥。
十年风雨别长安，笑把无穷作梦看。纵许浮云终日定，谁知去妇此心难。
蘋花采采江空远，湘水茫茫道路艰。读罢离骚风偶急，钓船吹上子陵滩。
匆匆光景到香醪，万里天涯两鬓毛。北海风回帆腹饱，长河霜冷岸痕高。
寒城敛雾山俱出，老句横秋气亦豪。拱北楼高沧海近，夕阳阑槛倚秋涛。
海天漠漠际无穷，巨舰樯高挟两龙。帆饱已知风力劲，舵宽方觉水情雄。
鳌鱼背上翻飞浪，蛟蜃鬐头触见虹。何日定将归泊处，也应系缆水晶宫。
清和未至尚春风，花幕园林似锦红。细雨只教成子速，蕊飞彩蝶最多功。
片云风驾雨飞来，顷刻凭看遍九垓。楹外近聆新水响，遥穹一碧见天开。
玉田金界夜如年，大地人间事几千。万籁萧萧微不辨，露繁霜重月盈天。
百鸟共载凤，惟欲凤德昌。愿凤得其辅，咨尔孰可当。
百鸟告尔间，惟乌最灵长。乃呼鸟与鹊，将政庶鸟康。
乌时来佐凤，署置且非良。咸用所附己，欲同助翱翔。
以燕代鸿鴈，传书识暄凉。鸜鸽代鹦鹉，剥舌说语详。
秃鶬代老鹤，乘轩事昂藏。野鹑代雄鸡，爪觜称擅场。
雀豹代雕鹗，搏击肃秋霜。蝙蝠尝入幙，捕蚊夜何忙。
老鸱啄臭腐，盘飞使游扬。鸺鶹与枭鵩，待以为非常。
一朝百鸟厌，谗乌出远方。乌伎亦止此，不敢恋凤傍。
养子颇似父，又贪噪豺狼。为鸟鸟不伏，兽肯为尔戕。
莫如且敛翮，休用苦不量。吉凶岂自了，人事亦父相。
新城接桐庐，山茗久所利。江东亡命儿，贩不畏黥劓。
堂上千金子，捕以操凶器。恐非吾徒为，勇少乃可避。
玉真能唱朱帘静，忆在双莲池上听。百分蕉叶醉如泥，却向断肠声里醒。
夜凉水月铺明镜，更看娇花闲弄影。曲终人意似流波，休问心期何处定。
夕阳花木丹青活，烟月山林水墨昏。碧缕倦飞萦宝鼎，红波惊涨溢金樽。
掀髯醉接君谟笔，击缶吟招子美魂。因逐尚方双舄至，亦随桃李入春园。
涿州沙上饮盘桓，看舞春风小契丹。塞雨巧催燕泪落，蒙蒙吹湿汉衣冠。
关河迢递绕黄沙，惨惨阴风塞柳斜。花带露寒无戏蝶，草连云暗有藏鸦。
诗穷莫写愁如海，酒薄难将梦到家。绝域东风竟何事，只应催我鬓边华。
阑干风冷雪漫漫，惆怅无人把钓竿。时有官船桥畔过，白鸥飞去落前滩。
浮云吐明月，流影玉阶阴。千里虽共照，安知夜夜心。
去年元夜时，花市灯如昼。月上柳梢头，人约黄昏后。
今年元夜时，月与灯依旧。不见去年人，泪湿春衫袖。
郊原雨过金英秀，风扫霜威寒入袖。感君一曲断肠歌，劝我十分和泪酒。
古道尘清榆柳瘦，系马邮亭人散后。今宵灯尽酒醒时，可惜朱颜成皓首。
无位真人炼大丹，倚天长剑逼人寒。玉炉火煅天尊胆，金鼎汤煎佛祖肝。
百刻寒温忙里准，六爻文武静中看。有人要问真炉鼎，岂离而今赤肉团。
憎却堤边柳，青丝复尔长。自怜愁里鬓，不觉暗中霜。
炎天亦靳雨，特地费雷将。隐隐来何久，飞飞势稍颺。
初从沾块润，忽作建瓴忙。穉子抛书出，臞禅解缚狂。
苗滋应秀颖，风过忽温凉。蛛纲掀三面，虫书漫数行。
衾箱开岁事，恩泽到诗章。怨暑移今昨，烦痾觉在亡。
青莲开绀宇，白苎舞雕墙。只影还晡暮，惊心重渺茫。
思惟大火聚，回向六时香。脱略时流辈，周旋古佛场。
身才丈六足，舌乃大千长。此理凭谁诘，何方便举扬。
鼠愁灯崛峍，鸦睨铁琅珰。生理何聊赖，斯文重激昂。
盛时追少壮，故步失寻常。政尔蓬心萲，依然贝叶光。
黔中士女游晴昼，花信轻寒罗袖透。争寻穿石道宜男，更买江鱼双贯柳。
竹枝歌好移船就，依倚风光垂翠袖。满倾芦酒指谐围，相守与郎如许寿。
山色江声相与清，卷帘待得月华生。可怜一曲并船笛，说尽故人离别情。
梦中往事随心见，醉里繁华乱眼生。长为风流恼人病，不如天性总无情。
我居北海君南海，寄雁传书谢不能。桃李春风一杯酒，江湖夜雨十年灯。
持家但有四立壁，治病不蕲三折肱。想见读书头已白，隔溪猿哭瘴溪藤。
萧萧梧叶送寒声，江上秋风动客情。知有儿童挑促织，夜深篱落一灯明。
金炉香烬漏声残，翦翦轻风阵阵寒。春色恼人眠不得，月移花影上栏杆。
夜饮别佳人，梅小犹飘雪。忍泪一春愁，过却花时节。
相见话相思，重与临风月。休似那回时，无事还轻别。
薰风对坼香心破，浩露双滋粉面新。油壁车中同载女，菱花鉴里并妆人。
皇英帝子锺遗艳，琬琰宫姬托后身。谁道独呈芳瑞晚，也胜常调牧丹春。
春晚出小城，落日行江岸。人不共潮来，香亦临风散。
花谢小妆残，莺困清歌断。行雨梦魂消，飞絮心情乱。
轻云浅护霜，晓日红生砌。烟共宝薰浓，人与山长翠。
银浪酒杯浓，锦幄双鸾戏。庭下彩衣郎，共祝千千岁。
迳直夫何细，桥危可免扶。远山枫外淡，破屋麦边孤。
宿草春风又，新阡去岁无。梨花自寒食，进节只愁余。
沧浪独步亦无悰，聊上危台四望中。秋色入林红黯淡，日光穿竹翠玲珑。
酒徒飘落风前燕，诗社凋零霜后桐。君又暂来还径往，醉吟谁复伴衰翁。
绿杨芳草长亭路，年少抛人容易去。楼头残梦五更钟，花底离愁三月雨。
无情不似多情苦，一寸还成千万缕。天涯地角有穷时，只有相思无尽处。
红绡学舞腰肢软，旋织舞衣宫样染。织成云外雁行斜，染作江南春水浅。
露桃宫里随歌管，一曲霓裳红日晚。归来双袖酒成痕，小字香笺无意展。
红尘陌上游，碧柳堤边住。才趁彩云来，又逐飞花去。
深深美酒家，曲曲幽香路。风月有情时，总是相思处。
关山魂梦长，鱼雁音尘少。两鬓可怜青，只为相思老。
归梦碧纱窗，说与人人道。真个别离难，不似相逢好。
暧暧风日暖，林薄皆蕃鲜。好鸟仍啸歌，晚花亦嫣然。
问之此可时，春莫将禁烟。家家馔觞豆，拜扫墟墓间。
飞鸣乌攫肉，丛木挂纸钱。而我独不乐，慨然坐长叹。
开编不能读，当馈不能餐。豺獭尚有祭，谁忍忘其先。
念为贫所驱，随牒二十年。少壮不可留，览镜将华颠。
空惭北山移，未表南阳阡。阖门有百指，负郭无一廛。
坐此客异乡，归思空缠绵。忆昔初筮仕，吾母犹朱颜。
三釜不及养，遽悲蓼莪篇。侵寻岁月久，百感难具言。
伤心思宰木，清泪如流泉。狐死必首丘，古人亦重迁。
况我虽宦游，十世家星川。亲朋日在眼，可以相周旋。
土风有不同，客意终未安。花落草凄凄，青山啼杜鹃。
不须频怅望，且喜脱喧嚣。亦有终焉意，陂南看稻苗。
叶叶下高梧，端居失所图。乱离时辈少，风月夜吟孤。
旧疾衰还有，穷愁醉暂无。秋光如水国，不语理霜须。
行处避松兼碍石，即须门径落斜开。爱邀旧友看渔钓，贪听新禽驻酒杯。
树影不随明月去，溪声常送落花来。睡时分得江淹梦，五色毫端弄逸才。
月姊曾逢下彩蟾，倾城消息隔重帘。已闻佩响知腰细，更辨弦声觉指纤。
暮雨自归山悄悄，秋河不动夜厌厌。王昌且在墙东住，未必金堂得免嫌。
柳弱湖堤曲，篱疏水巷深。酒阑初促席，歌罢欲分襟。
波月欺华烛，汀云润故琴。镜清花并蒂，床冷簟连心。
荷叠平桥暗，萍稀败舫沉。城头五通鼓，窗外万家砧。
异县鱼投浪，当年鸟共林。八行香未灭，千里梦难寻。
未肯睽良愿，空期嗣好音。他时因咏作，犹得比南金。
眷眄情无恨，优容礼有馀。三年为郡吏，一半许山居。
酒熟心相待，诗来手自书。庾楼春好醉，明月且回车。
云阴惨澹柳阴稀，游子天涯一望时。风闪雁行疏又密，地回江势急还迟。
荣枯物理终难测，贵贱人生自不知。未达谁能多叹息，尘埃争损得男儿。
虫声冬思苦于秋，不解愁人闻亦愁。我是老翁听不畏，少年莫听白君头。
迢迢山上路，病客独行迟。况此分手处，当君失意时。
寒林远路驿，晚烧过荒陂。别后空回首，相逢未有期。
前年分袂陕城西，醉凭征轩日欲低。去浪指期鱼必变，出门回首马空嘶。
关河自此为征垒，城阙于今陷战鼙。谁谓世途陵是谷，燕来还识旧巢泥。
江瘴炎夏早，蒸腾信难度。今宵好风月，独此荒庭趣。
露叶倾暗光，流星委馀素。但恐清夜徂，讵悲朝景暮。
此州乃竹乡，春笋满山谷。山夫折盈抱，抱来早市鬻。
物以多为贱，双钱易一束。置之炊甑中，与饭同时熟。
紫箨坼故锦，素肌擘新玉。每日遂加餐，经时不思肉。
久为京洛客，此味常不足。且食勿踟蹰，南风吹作竹。
头青眉眼细，十四女沙弥。夜静双林怕，春深一食饥。
步慵行道困，起晚诵经迟。应似仙人子，花宫未嫁时。
宅成天下借图看，始笑平生眼力悭。地占百湾多是水，楼无一面不当山。
荷深似入苕溪路，石怪疑行雁荡间。只恐中原方鼎沸，天心未遣主人闲。
故园眇何处，归思方悠哉。淮南秋雨夜，高斋闻雁来。
苦吟看坠叶，寥落共天涯。壮岁空为客，初寒更忆家。
雨墙经月藓，山菊向阳花。因味碧云句，伤哉后会赊。
三月光景不忍看，五陵春色何摧残。穷途得志反惆怅，饮席话旧多阑珊。
中酒向阳成美睡，惜花冲雨觉伤寒。野棠飞尽蒲根暖，寂寞南溪倚钓竿。
多惭到处有诗名，转觉吟诗僻性成。度水却嫌船著岸，过山翻恨马贪程。
如仇雪月年年景，似梦笙歌处处声。未合白头今已白，自知非为别愁生。
城暗更筹急，楼高雨雪微。稍通绡幕霁，远带玉绳稀。
门鹊晨光起，墙乌宿处飞。寒江流甚细，有意待人归。
佳士欣相识，慈颜望远游。甘从投辖饮，肯作置书邮。
高鸟黄云暮，寒蝉碧树秋。湖南冬不雪，吾病得淹留。
鼓声初动未闻鸡，羸马街中踏冻泥。烛暗有时冲石柱，雪深无处认沙堤。
常参班里人犹少，待漏房前月欲西。凤阙星郎离去远，閤门开日入还齐。
麝重愁风逼，罗疏畏月侵。怨魂迷恐断，娇喘细疑沈。
数急芙蓉带，频抽翡翠簪。柔情终不远，遥妒已先深。
浦冷鸳鸯去，园空蛱蝶寻。蜡花长递泪，筝柱镇移心。
觅使嵩云暮，回头灞岸阴。只闻凉叶院，露井近寒砧。
虏骑胡兵一战摧，万灵回首贺轩台。天教李令心如日，可要昭陵石马来。
万古波心寺，金山名目新。天多剩得月，地少不生尘。
过橹妨僧定，惊涛溅佛身。谁言张处士，题后更无人。
黄河岸柳衰，城下度流澌。年长从公懒，天寒入府迟。
家山望几遍，魏阙赴何时。怀古心谁识，应多谒舜祠。
野风吹蕙带，骤雨滴兰桡。屈宋魂冥寞，江山思寂寥。
阴霓侵晚景，海树入回潮。欲折寒芳荐，明神讵可招。
苦思搜诗灯下吟，不眠长夜怕寒衾。满庭木叶愁风起，透幌纱窗惜月沈。
疏散未闲终遂愿，盛衰空见本来心。幽栖莫定梧桐处，暮雀啾啾空绕林。
闭门风雨里，落叶与阶齐。野客嫌杯小，山翁喜枕低。
听琴知道性，寻药得诗题。谁更能骑马，闲行祗杖藜。
晓上上方高处立，路人羡我此时身。白云向我头上过，我更羡他云路人。
凤凰楼下醉醺醺，晚出东门蝉渐闻。不使乡人治驿路，却将家累宿山云。
闲时采药随僧去，每月请钱共客分。县吏若非三载满，自知无计更寻君。
身死声名在，多应万古传。寡妻无子息，破宅带林泉。
冢近登山道，诗随过海船。故人相吊后，斜日下寒天。
闽国扬帆去，蟾蜍亏复圆。秋风生渭水，落叶满长安。
此地聚会夕，当时雷雨寒。兰桡殊未返，消息海云端。
昔下天津馆，尝过帝子家。夜倾金屋酒，春舞玉台花。
试马依红埒，吹箫弄紫霞。谁言东郭路，翻枉北门车。
何年劚到城，满国响高名。半寺阴常匝，邻坊景亦清。
代多无朽势，风定有馀声。自得天然状，非同涧底生。
天上无穷路，生期七十间。那堪九年内，五度百牢关。
醉迷狂象别吾师，梦觉观空始自悲。尽日笙歌人散后，满江风雨独醒时。
心超几地行无处，云到何天住有期。顿见佛光身上出，已蒙衣内缀摩尼。
悠悠洛阳梦，郁郁灞陵树。落日正西归，逢君又东去。
自爱残妆晓镜中，环钗漫篸绿丝丛。须臾日射胭脂颊，一朵红苏旋欲融。
山泉散漫绕阶流，万树桃花映小楼。闲读道书慵未起，水晶帘下看梳头。
红罗著压逐时新，吉了花纱嫩麴尘。第一莫嫌材地弱，些些纰缦最宜人。
曾经沧海难为水，除却巫山不是云。取次花丛懒回顾，半缘修道半缘君。
寻常百种花齐发，偏摘梨花与白人。今日江头两三树，可怜和叶度残春。
昔日戏言身后意，今朝都到眼前来。衣裳已施行看尽，针线犹存未忍开。
尚想旧情怜婢仆，也曾因梦送钱财。诚知此恨人人有，贫贱夫妻百事哀。
太华峰头玉井莲，开花十丈藕如船。冷比雪霜甘比蜜，一片入口沈痾痊。
我欲求之不惮远，青壁无路难夤缘。安得长梯上摘实，下种七泽根株连。
青青水中蒲，下有一双鱼。君今上陇去，我在与谁居。
青青水中蒲，长在水中居。寄语浮萍草，相随我不如。
落花门外春将尽，飞絮庭前日欲高。深院客来人未起，黄鹂枝上啄樱桃。
莎深苔滑地无尘，竹冷花迟剩驻春。尽日弄琴谁共听，与君兼鹤是三人。
客泪如危叶，长悬零落心。况是悲秋日，临风制不禁。
渺渺楚江上，风旗摇去舟。马归云梦晚，猿叫洞庭秋。
别思满南渡，乡心生北楼。巴陵山水郡，应称谢公游。
去年离别雁初归，今夜裁缝萤已飞。征客近来音信断，不知何处寄寒衣。
徇世甘长往，逢时忝一官。欲朝青琐去，羞向白云看。
荣宠无心易，艰危抗节难。思君写怀抱，非敢和幽兰。
今夕重门启，游春得夜芳。月华连昼色，灯影杂星光。
南陌青丝骑，东邻红粉妆。管弦遥辨曲，罗绮暗闻香。
人拥行歌路，车攒斗舞场。经过犹未已，钟鼓出长杨。
卢家少妇郁金堂，海燕双栖玳瑁梁。九月寒砧催木叶，十年征戍忆辽阳。
白狼河北音书断，丹凤城南秋夜长。谁谓含愁独不见，更教明月照流黄。
妾身本薄命，轻弃城南隅。庭前厌芍药，山上采蘼芜。
春风罥纨袖，零露湿罗襦。羞将憔悴日，提笼逢故夫。
肠断枝上猿，泪添山下樽。白云见我去，亦为我飞翻。
君平既弃世，世亦弃君平。观变穷太易，探元化群生。
寂寞缀道论，空帘闭幽情。驺虞不虚来，鸑鷟有时鸣。
安知天汉上，白日悬高名。海客去已久，谁人测沈冥。
朔雪落吴天，从风渡溟渤。梅树成阳春，江沙浩明月。
兴从剡溪起，思绕梁园发。寄君郢中歌，曲罢心断绝。
风静杨柳垂，看花又别离。几年同在此，今日各驱驰。
峡里闻猿叫，山头见月时。殷勤一杯酒，珍重岁寒姿。
刳木出吴楚，危槎百余尺。疾风吹片帆，日暮千里隔。
别时酒犹在，已为异乡客。思君不可得，愁见江水碧。
垂杨拂绿水，摇艳东风年。花明玉关雪，叶暖金窗烟。
美人结长想，对此心凄然。攀条折春色，远寄龙庭前。
闻道春还未相识，走傍寒梅访消息。昨夜东风入武阳，陌头杨柳黄金色。
碧水浩浩云茫茫，美人不来空断肠。预拂青山一片石，与君连日醉壶觞。
不到灵岩又二年，重来风景尚依然。层峦迥出青霄外，倦鸟归飞夕照边。
坐爱云林泉石好，行寻煖谷野桥连。同游不觉天将晚，暂借僧房一榻眠。
日日郊亭启竹扉，论桑劝穑是常机。山城要得牛羊下，方与农人分背归。
地有招贤处，人传乐善名。鹜池临九达，龙岫对层城。
桂月先秋冷，蘋风向晚清。凤楼遥可见，仿佛玉箫声。
紫禁乘宵动，青门访水嬉。贵游鳣序集，仙女凤楼期。
合宴簪绅满，承恩雨露滋。北辰还捧日，东馆幸逢时。
相思百馀日，相见苦无期。褰裳摘藕花，要莲敢恨池。
终日望夫夫不归，化为孤石苦相思。望来已是几千载，只似当时初望时。
烽火城西百尺楼，黄昏独上海风秋。更吹羌笛关山月，无那金闺万里愁。
琵琶起舞换新声，总是关山旧别情。撩乱边愁听不尽，高高秋月照长城。
关城榆叶早疏黄，日暮云沙古战场。表请回军掩尘骨，莫教兵士哭龙荒。
青海长云暗雪山，孤城遥望玉门关。黄沙百战穿金甲，不破楼兰终不还。
大漠风尘日色昏，红旗半卷出辕门。前军夜战洮河北，已报生擒吐谷浑。
胡瓶落膊紫薄汗，碎叶城西秋月团。明敕星驰封宝剑，辞君一夜取楼兰。
玉门山嶂几千重，山北山南总是烽。人依远戍须看火，马踏深山不见踪。
阳鸟南飞夜，阴山北地寒。汉家征戍客，年岁在楼兰。
玉塞朔风起，金河秋月团。边声入鼓吹，霜气下旌竿。
海外归书断，天涯旅鬓残。子卿犹奉使，常向节旄看。
长川终日碧潺湲，知道天河与地连。凭寄两行朝阙泪，愿随流入御沟泉。
闭门群动息，积雪透疏林。有客寒方觉，无声晓已深。
正繁闻近雁，并落起栖禽。寂寞寒塘路，怜君独阻寻。
一尺深红胜曲尘，天生旧物不如新。合欢桃核终堪恨，里许元来别有人。
井底点灯深烛伊，共郎长行莫围棋。玲珑骰子安红豆，入骨相思知不知。
玉纤挑落折冰声，散入秋空韵转清。二五指中句塞雁，十三弦上啭春莺。
谱从陶室偷将妙，曲向秦楼写得成。无限细腰宫里女，就中偏惬楚王情。
四月一日天，花稀叶阴薄。泥新燕影忙，蜜熟蜂声乐。
麦风低冉冉，稻水平漠漠。芳节或蹉跎，游心稍牢落。
春华信为美，夏景亦未恶。飐浪嫩青荷，重栏晚红药。
吴宫好风月，越郡多楼阁。两地诚可怜，其奈久离索。
元和二年秋，我年三十七。长庆二年秋，我年五十一。
中间十四年，六年居谴黜。穷通与荣悴，委运随外物。
遂师庐山远，重吊湘江屈。夜听竹枝愁，秋看滟堆没。
近辞巴郡印，又秉纶闱笔。晚遇何足言，白发映朱绂。
销沈昔意气，改换旧容质。独有曲江秋，风烟如往日。
画堂三月初三日，絮扑窗纱燕拂檐。莲子数杯尝冷酒，柘枝一曲试春衫。
阶临池面胜看镜，户映花丛当下帘。指点楼南玩新月，玉钩素手两纤纤。
腊月九日暖寒客，卯时十分空腹杯。玄晏舞狂乌帽落，蓝田醉倒玉山颓。
貌偷花色老暂去，歌蹋柳枝春暗来。不为刘家贤圣物，愁翁笑口大难开。
丘中有一士，不知其姓名。面色不忧苦，血气常和平。
每选隙地居，不踏要路行。举动无尤悔，物莫与之争。
藜藿不充肠，布褐不蔽形。终岁守穷饿，而无嗟叹声。
岂是爱贫贱，深知时俗情。勿矜罗弋巧，鸾鹤在冥冥。
丘中有一士，守道岁月深。行披带索衣，坐拍无弦琴。
不饮浊泉水，不息曲木阴。所逢苟非义，粪土千黄金。
乡人化其风，薰如兰在林。智愚与强弱，不忍相欺侵。
我欲访其人，将行复沉吟。何必见其面，但在学其心。
一泊沙来一泊去，一重浪灭一重生。相搅相淘无歇日，会教东海一时平。
沣头峡口钱唐岸，三别都经二十年。且喜筋骸俱健在，勿嫌须鬓各皤然。
君归北阙朝天帝，我住东京作地仙。博望自来非弃置，承明重入莫拘牵。
醉收杯杓停灯语，寒展衾裯对枕眠。犹被分司官系绊，送君不得过甘泉。
游山弄水携诗卷，看月寻花把酒杯。六事尽思君作伴，几时归到洛阳来。
洛城秋霁后，梵阁暮登时。此日风烟好，今秋节候迟。
霞光红泛艳，树影碧参差。莫虑言归晚，牛家有宿期。
漠漠斑斑石上苔，幽芳静绿绝纤埃。路傍凡草荣遭遇，曾得七香车辗来。
感时思弟妹，不寐百忧生。万里经年别，孤灯此夜情。
病容非旧日，归思逼新正。早晚重欢会，羁离各长成。
嘉陵江曲曲江池，明月虽同人别离。一宵光景潜相忆，两地阴晴远不知。
谁料江边怀我夜，正当池畔望君时。今朝共语方同悔，不解多情先寄诗。
把君诗卷灯前读，诗尽灯残天未明。眼痛灭灯犹闇坐，逆风吹浪打船声。
澹烟疏雨间斜阳，江色鲜明海气凉。蜃散云收破楼阁，虹残水照断桥粱。
风翻白浪花千片，雁点青天字一行。好著丹青图画取，题诗寄与水曹郎。
花时同醉破春愁，醉折花枝作酒筹。忽忆故人天际去，计程今日到梁州。
历想为官日，无如刺史时。欢娱接宾客，饱暖及妻儿。
自到东都后，安闲更得宜。分司胜刺史，致仕胜分司。
何况园林下，欣然得朗之。仰名同旧识，为乐即新知。
有雪先相访，无花不作期。斗醲干酿酒，夸妙细吟诗。
里巷千来往，都门五别离。岐分两回首，书到一开眉。
叶落槐亭院，冰生竹阁池。雀罗谁问讯，鹤氅罢追随。
身与心俱病，容将力共衰。老来多健忘，唯不忘相思。
借问江潮与海水，何似君情与妾心。相恨不如潮有信，相思始觉海非深。
靖安宅里当窗柳，望驿台前扑地花。两处春光同日尽，居人思客客思家。
南国多佳人，莫若大堤女。玉床翠羽帐，宝袜莲花炬。
魂处自目成，色授开心许。迢迢不可见，日暮空愁予。
猿声到枕上，愁梦纷难理。寂寞深夜寒，青霜落秋水。
昨夜裙带解，今朝蟢子飞。铅华不可弃，莫是藁砧归。
潇洒藏修处，琴书与画图。白丁门外远，俗子眼前无。
楚楚临轩竹，青青映水蒲。道人能爱静，诸事近清枯。
尽日衡门闭，苍苔一径新。客心非厌静，悟道不忧贫。
白屋悬尘榻，清樽忆故人。近来疏懒甚，诗债后吟身。
闲客幽栖处，潇然一草庐。路通元亮宅，门对子云居。
按剑心犹壮，琴书乐有馀。黄金都散尽，收得邺侯书。
寂寥荒馆下，投老欲何为。草色凝陈榻，书声出董帷。
闲云长作伴，归鹤独相随。才薄知无用，安贫不自危。
白露变时候，蛬声暮啾啾。飘飘洛阳客，惆怅梁园秋。
只为乏生计，尔来成远游。一身不家食，万事从人求。
且喜接馀论，足堪资小留。寒城落日后，砧杵令人愁。
归路岁时尽，长河朝夕流。非君深意愿，谁复能相忧。
雁尽书难寄，愁多梦不成。愿随孤月影，流照伏波营。
上玄大帝降坤维，箕尾为臣副圣期。岂比赤光盈室日，全同白象下天时。
文经武纬包三古，日角龙颜遏四夷。今日降神天上会，愿将天福比须弥。
异香滴露降纷纷，紫电环枢照禁门。先冠百王临亿兆，后称十号震乾坤。
羲轩之道方为道，草木沾恩始是恩。今以謏才歌睿德，犹如饮海妙难论。
茂祉遐宣胜事并，薰风微入舜弦清。四洲不必归王化，一统那能计圣情。
合合鼓钟膏雨滴，峨峨宫阙瑞烟横。西逾昆岳东连海，谁不梯山贺圣明。
远人玉帛尽来归，及物天慈物物肥。春力遍时皆甲拆，王言闻者尽光辉。
家家锦绣香醪熟，处处笙歌乳燕飞。为报蜀皇勤祷祝，圣明天子古今稀。
积劫修来似炼金，为皇为帝万灵钦。能当浊世为清世，始见君心是佛心。
九野黎民耕浩浩，百蛮朝骑日駸駸。今朝献寿将何比，愿似庄椿一万寻。
战骨践成尘，飞入征人目。黄云忽变黑，战鬼作阵哭。
阴风吼大漠，火号出不得。谁为天子前，唱此边城曲。
前舟已眇眇，欲渡谁相待。秋山起暮钟，楚雨连沧海。
风波离思满，宿昔容鬓改。独鸟下东南，广陵何处在。
去年花里逢君别，今日花开又一年。世事茫茫难自料，春愁黯黯独成眠。
身多疾病思田里，邑有流亡愧俸钱。闻道欲来相问讯，西楼望月几回圆。
章句积微功，星霜二十空。僻应如我少，吟喜得君同。
月上僧归后，诗成客梦中。更闻栖鹤警，清露滴青松。
莺啼燕语报新年，马邑龙堆路几千。家住层城临汉苑，心随明月到胡天。
机中锦字论长恨，楼上花枝笑独眠。为问元戎窦车骑，何时返旆勒燕然。
范公之乐后天下，维师温公乃独乐。二老致意出处间，殊涂同归两不恶。
鄙夫杖藜访公隐，步无石砌登无阁。堂卑不受有美夺，地僻宁遭景华拓。
始知前辈稽古力，晏子萧何非妄作。细读隶碑增慷慨，端正似之甘再拜。
种药作畦医国手，浇花成林膏泽大。见山台上飞嵩高，高山仰止如公在。
眼底贫家计，多时总莫嫌。蠹生腾药纸，字暗换书签。
避雨拾黄叶，遮风下黑帘。近来身不健，时就六壬占。
谁是杏园主，一枝临古岐。从伤早春意，乞取欲开枝。
静室谭玄旨，清宵独细听。真身非有像，至理本无经。
钟定遥闻水，楼高别见星。不教人触秽，偏说此山灵。
几出东堂谢不才，便甘闲望故山回。翻思未是离家久，更有人从外国来。
六月歌周雅，三边遣夏卿。欲施攻战法，先作简稽行。
礼乐知谋帅，春秋识用兵。一劳堪定国，万里即长城。
策有和戎利，威传破虏名。军前雨洒道，楼上月临营。
别藻瑶华降，同衣锦襮荣。关山由义近，戎马为恩轻。
丝竹路傍散，风云马上生。朝廷谓吉甫，邦国望君平。
严妆垂玉箸，妙舞对清风。无复君王顾，春来起渐慵。
东里如今号郑乡，西家昔日近丘墙。芸台四部添新学，秘殿三年学老郎。
天外鸳鸾愁不见，山中云鹤喜相忘。犹张皂盖归蓬荜，直谓时无许子将。
砧杵闻秋夜，裁缝寄远方。声微渐湿露，响细未经霜。
兰牖唯遮树，风帘不碍凉。云中望何处，听此断人肠。
越艳新谣不厌听，楼船高卧静南溟。未闻建水窥龙剑，应喜家山接女星。
三捷楷模光典策，一生封爵笑丹青。皇恩几日西归去，玉树扶疏正满庭。
誓扫匈奴不顾身，五千貂锦丧胡尘。可怜无定河边骨，犹是春闺梦里人。
北陆候才变，南枝花已开。无人同怅望，把酒独裴回。
冻白雪为伴，寒香风是媒。何因逢越使，肠断谪仙才。
九气分为九色霞，五灵仙驭五云车。春风因过东君舍，偷样人间染百花。
及兹农事候，令予归不闲。本无西畴耕，为趁东风还。
旧庐在林莽，树石繁其间。时春方雨余，好鸟声关关。
门柳媚柔条，萝径滋苔斑。涧鸣始流泉，座对初青山。
寓目但成景，偃仰多欢颜。此乡能似否，宁不思回醿。
人日题诗寄草堂，遥怜故人思故乡。柳条弄色不忍见，梅花满枝空断肠。
身在远藩无所预，心怀百忧复千虑。今年人日空相忆，明年人日知何处。
一卧东山三十春，岂知书剑老风尘。龙钟还忝二千石，愧尔东西南北人。
零雨沾山百草香，树梢高顶尽斜阳。横流巨石皆堪住，何事无僧有石房。
寒更承夜永，凉夕向秋澄。离心何以赠，自有玉壶冰。
雁门归去远，垂老脱袈裟。萧寺休为客，曹溪便寄家。
绿琪千岁树，黄槿四时花。别怨应无限，门前桂水斜。
结束征车换黑貂，灞西风雨正潇潇。茂陵久病书千卷，彭泽初归酒一瓢。
帆背夕阳湓水阔，棹经沧海甑山遥。殷勤为谢南溪客，白首萤窗未见招。
夜醉晨方醒，孤吟恐失群。海鰌潮上见，江鹄雾中闻。
未腊梅先实，经冬草自薰。树随山崦合，泉到石棱分。
虎迹空林雨，猿声绝岭云。萧萧异乡鬓，明日共丝棼。
薄暮缘西峡，停桡一访僧。鹭巢横卧柳，猿饮倒垂藤。
水曲岩千叠，云重树百层。山风寒殿磬，溪雨夜船灯。
滩涨危槎没，泉冲怪石崩。中台一襟泪，岁杪别良朋。
密树分苍壁，长溪抱碧岑。海风闻鹤远，潭日见鱼深。
松盖环清韵，榕根架绿阴。洞丁多斫石，蛮女半淘金。
南浦惊春至，西楼送月沉。江流不过岭，何处寄归心。
月在行人起，千峰复万峰。海虚争翡翠，溪逻斗芙蓉。
古木高生槲，阴池满种松。火探深洞燕，香送远潭龙。
蓝坞寒先烧，禾堂晚并舂。更投何处宿，西峡隔云钟。
杜甫在时贪入蜀，孟郊生处却归秦。如今始会麻姑意，借问山川与后人。
晚泊长江口，寒沙白似霜。年光流不尽，东去水声长。
柳过清明絮乱飞，感时怀旧思凄凄。月生楼阁云初散，家在汀洲梦去迷。
发白每惭清鉴启，酒醒长怯子规啼。北山高卧风骚客，安得同吟复杖藜。
暂驻征轮野店间，悠悠时节又春残。落花风急宿酲解，芳草雨昏春梦寒。
惭逐利名头易白，欲眠云水志犹难。却怜村寺僧相引，闲上虚楼共倚栏。
借问钓鱼者，持竿多少年。眼明汀岛畔，头白子孙前。
棹入花时浪，灯留雨夜船。越江深见底，谁识此心坚。
渌萍与荷叶，同此一水中。风吹荷叶在，渌萍西复东。
窗外一株梅，寒花五出开。影随朝日远，香逐便风来。
泣对铜钩障，愁看玉镜台。行人断消息，春恨几裴回。
慧眼沙门真远公，经行宴坐有儒风。香缘不绝簪裾会，禅想宁妨藻思通。
曙后炉烟生不灭，晴来阶色并归空。狂夫入室无馀事，唯与天花一笑同。
返真难合道，怀旧仍无吊。浮俗渐浇淳，斯人谁继妙。
声容在心耳，宁觉阻言笑。玄堂闭几春，拱木齐云峤。
鹤传居士舞，猿得苏门啸。酹酒片阳微，空山想埋照。
高梧一叶坠凉天，宋玉悲秋泪洒然。霜拂楚山频见菊，雨零溪树忽无蝉。
虚村暮角催残日，近寺归僧寄野泉。青鬓已缘多病镊，可堪风景促流年。
时时闻说故人死，日日自悲随老身。白发不生应不得，青山长在属何人。
云馆接天居，霓裳侍玉除。春池百子外，芳树万年馀。
洞有仙人箓，山藏太史书。君恩深汉帝，且莫上空虚。
寒更传晓箭，清镜览衰颜。隔牖风惊竹，开门雪满山。
洒空深巷静，积素广庭闲。借问袁安舍，翛然尚闭关。
故人不可见，汉水日东流。借问襄阳老，江山空蔡州。
家住孟津河，门对孟津口。常有江南船，寄书家中否。
君自故乡来，应知故乡事。来日绮窗前，寒梅著花未。
已见寒梅发，复闻啼鸟声。心心视春草，畏向阶前生。
桂魄初生秋露微，轻罗已薄未更衣。银筝夜久殷勤弄，心怯空房不忍归。
红豆生南国，春来发几枝。愿君多采撷，此物最相思。
至公平得意，自喜不因媒。榜入金门去，名从玉案来。
欢情听鸟语，笑眼对花开。若拟华筵贺，当期醉百杯。
江南寒食早，二月杜鹃鸣。日暖山初绿，春寒雨欲晴。
浴蚕当社日，改火待清明。更喜瓜田好，令人忆邵平。
馆娃宫畔顾，国变生娇妒。勾践胆未尝，夫差心已误。
吴亡甘已矣，越胜今何处。当时二国君，一种江边墓。
一宿五峰杯度寺，虚廊中夜磬声分。疏林未落上方月，深涧忽生平地云。
幽鸟背泉栖静境，远人当烛想遗文。暂来此地歇劳足，望断故山沧海濆。
之字何惶惶，卜居须自审。南方瘴疠多，北地风霜甚。
荒陬不可居，毒川难可饮。魂兮归去来，食我家园葚。
到头身事欲何为，窗下工夫鬓上知。乍可百年无称意，难教一日不吟诗。
风驱早雁冲湖色，雨挫残蝉点柳枝。自古书生也如此，独堪惆怅是明时。
病眼看春榜，文场公道开。朋人登第尽，白发出山来。
处世曾无过，惟天合是媒。长安不觉远，期遂一名回。
丹雘传真未得真，那知筋骨与精神。只今恃骏凭毛色，绿耳骅骝赚杀人。
此中偏称夏中游，时有风来暑气收。涧底松摇千尺雨，庭中竹撼一窗秋。
求猿句寄山深寺，乞鹤书传海畔洲。闲与先生话身事，浮名薄宦总悠悠。
万条金钱带春烟，深染青丝不直钱。又免生当离别地，宫鸦啼处禁门前。
自喜寻幽夜，新当及第年。还将天上桂，来访月中仙。
羁情含蘖复含辛，泪眼看花只似尘。天遣春风领春色，不教分付与愁人。
九衢尘里一书生，多达逢时拥旆旌。醉里眼开金使字，紫旂风动耀天明。
腊晴江煖鸊鹈飞，梅雪香黏越女衣。鱼市酒村相识遍，短船歌月醉方归。
岁穷惟益老，春至却辞家。可惜东园树，无人也作花。
凉气晚萧萧，江云乱眼飘。风鸳藏近渚，雨燕集深条。
黄绮终辞汉，巢由不见尧。草堂樽酒在，幸得过清朝。
丹雀衔书来，暮栖何乡树。骅骝事天子，辛苦在道路。
司直非冗官，荒山甚无趣。借问泛舟人，胡为入云雾。
与子姻娅间，既亲亦有故。万里长江边，邂逅一相遇。
长卿消渴再，公干沉绵屡。清谈慰老夫，开卷得佳句。
时见文章士，欣然澹情素。伏枕闻别离，畴能忍漂寓。
良会苦短促，溪行水奔注。熊罴咆空林，游子慎驰骛。
西谒巴中侯，艰险如跬步。主人不世才，先帝常特顾。
拔为天军佐，崇大王法度。淮海生清风，南翁尚思慕。
公宫造广厦，木石乃无数。初闻伐松柏，犹卧天一柱。
我瘦书不成，成字读亦误。为我问故人，劳心练征戍。
今春喜气满乾坤，南北东西拱至尊。大历二年调玉烛，玄元皇帝圣云孙。
对月那无酒，登楼况有江。听歌惊白鬓，笑舞拓秋窗。
尊蚁添相续，沙鸥并一双。尽怜君醉倒，更觉片心降。
闻说江山好，怜君吏隐兼。宠行舟远泛，怯别酒频添。
推荐非承乏，操持必去嫌。他时如按县，不得慢陶潜。
梅蕊腊前破，梅花年后多。绝知春意好，最奈客愁何。
雪树元同色，江风亦自波。故园不可见，巫岫郁嵯峨。
无家对寒食，有泪如金波。斫却月中桂，清光应更多。
仳离放红蕊，想像嚬青蛾。牛女漫愁思，秋期犹渡河。
重阳独酌杯中酒，抱病起登江上台。竹叶于人既无分，菊花从此不须开。
殊方日落玄猿哭，旧国霜前白雁来。弟妹萧条各何在，干戈衰谢两相催。
万里瞿唐月，春来六上弦。时时开暗室，故故满青天。
爽合风襟静，高当泪脸悬。南飞有乌鹊，夜久落江边。
玉露凋伤枫树林，巫山巫峡气萧森。江间波浪兼天涌，塞上风云接地阴。
丛菊两开他日泪，孤舟一系故园心。寒衣处处催刀尺，白帝城高急暮砧。
今夜鄜州月，闺中只独看。遥怜小儿女，未解忆长安。
香雾云鬟湿，清辉玉臂寒。何时倚虚幌，双照泪痕干。
霞鞍金口骝，豹袖紫貂裘。家住丛台近，门前漳水流。
唤人呈楚舞，借客试吴钩。见说秦兵至，甘心赴国仇。
石公说道理，句句出凡格。相知贵知心，岂恨主为客。
过须归去来，旦晚上无厄。主人诚贤人，多应不相责。
汀洲白蘋草，柳恽乘马归。江头楂树香，岸上蝴蝶飞。
酒杯若叶露，玉轸蜀桐虚。朱楼通水陌，沙暖一双鱼。
别浦今朝暗，罗帷午夜愁。鹊辞穿线月，花入曝衣楼。
天上分金镜，人间望玉钩。钱塘苏小小，更值一年秋。
惠远禅师名素重，维摩居士室皆空。群公竞有诗相赠，组绣珠玑满袖中。
深山宜避暑，门户映岚光。夏木荫溪路，昼云埋石床。
心源澄道静，衣葛蘸泉凉。算得红尘里，谁知此兴长。
争帝图王德尽衰，骤兴驰霸亦何为。君臣都是一场笑，家国共成千载悲。
排岸远樯森似槊，落波残照赫如旗。今朝城上难回首，不见楼船索战时。
满庭多种药，入里作山家。终日能留客，凌寒亦对花。
海鸥过竹屿，门柳拂江沙。知尔卑栖意，题诗美白华。
江皋尽日唯烟水，君向白田何日归。楚地蒹葭连海迥，隋朝杨柳映堤稀。
津楼故市无行客，山馆荒城闭落晖。若问行人与征战，使君双泪定沾衣。
敢竞桃李色，自呈刀尺功。蝶犹迷剪翠，人岂辨裁红。
自君之出矣，宝镜为谁明。思君如陇水，长闻呜咽声。
微风惊暮坐，临牖思悠哉。开门复动竹，疑是故人来。
时滴枝上露，稍沾阶下苔。何当一入幌，为拂绿琴埃。
落日啼连夜，孤灯坐彻明。卷帘双燕入，披幌百花惊。
陇上寒应晚，闺中织未成。管弦愁不意，梳洗懒无情。
去岁闻西伐，今年送北征。容颜离别尽，流恨满长城。
寂寂讼庭幽，森森戟户秋。山光隐危堞，湖色上高楼。
禹穴探书罢，天台作赋游。云浮将越客，岁晚共淹留。
曾将心剑作戈矛，一战名场造化愁。花锦文章开四面，天人科第上三头。
鸳鸿待侣飞清禁，山水缘情住外州。时伴庾公看海月，好吟诗断望潮楼。
海上生明月，天涯共此时。情人怨遥夜，竟夕起相思。
灭烛怜光满，披衣觉露滋。不堪盈手赠，还寝梦佳期。
偶避蝉声来隙地，忽随鸿影入辽天。闲僧不会寂寥意，道学西方人坐禅。
少小离家老大回，乡音无改鬓毛衰。儿童相见不相识，笑问客从何处来。
离别家乡岁月多，近来人事半消磨。惟有门前镜湖水，春风不改旧时波。
往年偏共仰师游，闻过流沙泪不休。此身岂得多时住，更著尘心起外愁。
今年花似去年好，去年人到今年老。始知人老不如花，可惜落花君莫扫。
君家兄弟不可当，列卿御史尚书郎。朝回花底恒会客，花扑玉缸春酒香。
燕支山西酒泉道，北风吹沙卷白草。长安遥在日光边，忆君不见令人老。
昨日山有信，只今耕种时。遥传杜陵叟，怪我还山迟。
独向潭上酌，无人林下期。东谿忆汝处，闲卧对鸬鹚。
苜蓿峰边逢立春，胡芦河上泪沾巾。闺中只是空相忆，不见沙场愁杀人。
洞房昨夜春风起，故人尚隔湘江水。枕上片时春梦中，行尽江南数千里。
惯作云林客，因成懒漫人。吏欺从政拙，妻笑理家贫。
李郭应时望，王杨入幕频。从容丞相阁，知忆故园春。
别馆君孤枕，空庭我闭关。池光不受月，野气欲沉山。
星汉秋方会，关河梦几还。危弦伤远道，明镜惜红颜。
古木含风久，平芜尽日闲。心知两愁绝，不断若寻环。
无事经年别远公，帝城钟晓忆西峰。炉烟消尽寒灯晦，童子开门雪满松。
凤尾香罗薄几重，碧文圆顶夜深缝。扇裁月魄羞难掩，车走雷声语未通。
曾是寂寥金烬暗，断无消息石榴红。斑骓只系垂杨岸，何处西南任好风。
来是空言去绝踪，月斜楼上五更钟。梦为远别啼难唤，书被催成墨未浓。
蜡照半笼金翡翠，麝熏微度绣芙蓉。刘郎已恨蓬山远，更隔蓬山一万重。
重帏深下莫愁堂，卧后清宵细细长。神女生涯原是梦，小姑居处本无郎。
风波不信菱枝弱，月露谁教桂叶香。直道相思了无益，未妨惆怅是清狂。
草堂芜没后，来往问樵翁。断石荒林外，孤坟晚照中。
数溪分大野，九子立寒空。烟壁曾行处，青云路不通。
惠人须宰邑，为政贵通经。却用清琴理，犹嫌薄俗听。
涨江晴渐渌，春峤烧还青。若宿严陵濑，谁当是客星。
西汉储宫定不倾，可能园绮胜良平。举朝公将无全策，借请闲人羽翼成。
小院无人夜，烟斜月转明。清宵易惆怅，不必有离情。
赋就长安振大名，斩蛇功与乐天争。归来延寿溪头坐，终日无人问一声。
吟上山前数竹枝，叶翻似雪落霏霏。枕前明月谁动影，睡里惊来不觉归。
云州三万骑，南走疾飞鹰。回碛星低雁，孤城月伴僧。
敲关通汉节，倾府守河冰。无处论边事，归溪夜结罾。
毛褐斜肩背负经，晓思吟入窦山青。峰前野水横官道，踏着秋天三四星。
迢迢来极塞，连阙谓风吹。禅客呵金锡，征人擘冻旗。
细填虫穴满，重压鹤巢欹。有影晴飘野，无声夜落池。
正繁秦甸暖，渐厚楚宫饥。冻挹分泉涩，光凝二阁痴。
踏遗兰署迹，听起石门思。用表丰年瑞，无令扫玉墀。
雨馀江始涨，漾漾见流薪。曾叹河中木，斯言忆古人。
今年游寓独游秦，愁思看春不当春。上林苑里花徒发，细柳营前叶漫新。
公子南桥应尽兴，将军西第几留宾。寄语洛城风日道，明年春色倍还人。
独坐秋阴生，悲来从所适。行见汝阳潭，飞萝蒙水石。
悬瓢木叶上，风吹何历历。幽人不耐烦，振衣步闲寂。
回流清见底，金沙覆银砾。错落非一文，空胧几千尺。
鱼鳞可怜紫，鸭毛自然碧。吟咏秋水篇，渺然忘损益。
秋水随形影，清浊混心迹。岁暮归去来，东山余宿昔。
御沟回广陌，芳柳对行人。翠色枝枝满，年光树树新。
畏逢攀折客，愁见别离辰。近映章台骑，遥分禁苑春。
嫩阴初覆水，高影渐离尘。莫入胡儿笛，还令泪湿巾。
不见明居士，空山但寂寥。白莲吟次缺，青霭坐来销。
泉冷无三伏，松枯有六朝。何时石上月，相对论逍遥。
师克由来在协和，萧王兵马固无多。谁知大敌昆阳败，却笑前朝困楚歌。
中禁仙池越凤凰，池边词客紫薇郎。既能作颂雄风起，何不时吹兰蕙香。
屈指依稀十五年，鸾台秘阁位相悬。分飞淮甸雁行断，重见江楼蟾影圆。
滞迹未偕朝北阙，高才方命入西川。愿君通理须还早，拜庆慈亲几杖前。
二月风光似洞天，红英翠萼簇芳筵。楚王云雨迷巫峡，江令文章媚蜀笺。
歌黛入颦春袖敛，舞衣新绣晓霞鲜。酒阑香袂初分散，笑指渔翁钓暮烟。
采莲溪上女，舟小怯摇风。惊起鸳鸯宿，水云撩乱红。
故园黄叶满青苔，梦破城头晓角哀。此夜断肠人不见，起行残月影徘徊。
偶向江边采白蘋，还随女伴赛江神。众中不敢分明语，暗掷金钱卜远人。
鹤岑有奇径，麟洲富仙家。紫泉漱珠液，玄岩列丹葩。
常希披尘网，眇然登云车。鸾情极霄汉，凤想疲烟霞。
道存蓬瀛近，意惬朝市赊。无为坐惆怅，虚此江上华。
丁丁漏水夜何长，漫漫轻云露月光。秋逼暗虫通夕响，征衣未寄莫飞霜。
袅袅城边柳，青青陌上桑。提笼忘采叶，昨夜梦渔阳。
别梦依依到谢家，小廊回合曲阑斜。多情只有春庭月，犹为离人照落花。
楚山不可极，归路但萧条。海色晴看雨，江声夜听潮。
剑留南斗近，书寄北风遥。为报空潭橘，无媒寄洛桥。
源上拂桃烧水发，江边吹杏暗园开。可怜半死龙门树，懊恼春风作底来。
白发怕寒梳更懒，黄花晴日照初开。篱头应是蝶相报，已被邻家携酒来。
自古诗人少显荣，逃名何用更题名。诗中有虑犹须戒，莫向诗中著不平。
阻他罗网到柴扉，不奈偷仓雀转肥。赖尔林塘添景趣，剩留山果引教归。
一半晴空一半云，远笼仙掌日初曛。洞天有路不知处，绝顶异香难更闻。
故国春归未有涯，小栏高槛别人家。五更惆怅回孤枕，犹自残灯照落花。
四海皆忙几个闲，时人口内说尘缘。知君有道来山上，何似无名住世间。
十二楼台藏秘诀，五千言内隐玄关。方知鼎贮神仙药，乞取刀圭一粒看。
向身方始出埃尘，造化功夫只在人。早使亢龙抛地网，岂知白虎出天真。
绵绵有路谁留我，默默忘言自合神。击剑夜深归甚处，披星带月折麒麟。
青山隐隐水迢迢，秋尽江南草未凋。二十四桥明月夜，玉人何处教吹箫。
独上江楼思渺然，月光如水水如天。同来望月人何处，风景依稀似去年。
丹阳郭里送行舟，一别心知两地秋。日晚江南望江北，寒鸦飞尽水悠悠。
青青水中蒲，叶短不出水。妇人不下堂，行子在万里。
嵩云秦树久离居，双鲤迢迢一纸书。休问梁园旧宾客，茂陵秋雨病相如。
锦瑟无端五十弦，一弦一柱思华年。庄生晓梦迷蝴蝶，望帝春心托杜鹃。
沧海月明珠有泪，蓝田日暖玉生烟。此情可待成追忆，只是当时已惘然。
荷叶生时春恨生，荷叶枯时秋恨成。深知身在情长在，怅望江头江水声。
瑶池阿母绮窗开，黄竹歌声动地哀。八骏日行三万里，穆王何事不重来。
海畔尖山似剑芒，秋来处处割愁肠。若为化作身千亿，散向峰头望故乡。
杨柳渡头行客稀，罟师荡桨向临圻。惟有相思似春色，江南江北送君归。
无事乌程县，蹉跎岁月余。不知芸阁吏，寂寞竟何如。
远水浮仙棹，寒星伴使车。因过大雷岸，莫忘几行书。
回乐烽前沙似雪，受降城外月如霜。不知何处吹芦管，一夜征人尽望乡。
青青河畔草，绵绵思远道。远道不可思，夙昔梦见之。
梦见在我傍，忽觉在他乡。他乡各异县，展转不相见。
枯桑知天风，海水知天寒。入门各自媚，谁肯相为言。
客从远方来，遗我双鲤鱼。呼儿烹鲤鱼，中有尺素书。
长跪读素书，书中竟何如。上言加餐食，下言长相忆。
荏苒冬春谢，寒暑忽流易。之子归穷泉，重壤永幽隔。
私怀谁克从，淹留亦何益。僶俛恭朝命，回心反初役。
望庐思其人，入室想所历。帏屏无髣髴，翰墨有益迹。
流芳未及歇，遗挂犹在壁。怅恍如或存，回惶忡惊惕。
如彼翰林鸟，双栖一朝只。如彼游川鱼，比目中路析。
春风缘隙来，晨霤承檐滴。寝息何时忘，沉忧日盈积。
庶几有时衰，庄缶犹可击。皎皎窗中月，照我室南端。
清商应秋至，溽暑随节阑。凛凛凉风升，始觉夏衾单。
岂曰无重纩，谁与同岁寒。岁寒无与同，朗月何胧胧。
展转盻枕席，长簟竟床空。床空委清尘，室虚来悲风。
独无李氏灵，髣髴覩尔容。抚衿长叹息，不觉涕沾胸。
沾胸安能已，悲怀从中起。寝兴目存形，遗音犹在耳。
上惭东门吴，下愧蒙庄子。赋诗欲言志，此志难具纪。
命也可奈何，长戚自令鄙。曜灵运天机，四节代迁逝。
凄凄朝露凝，烈烈夕风厉。奈何悼淑俪，仪容永潜翳。
念此如昨日，谁知已卒岁。改服从朝政，哀心寄私制。
茵帱张故房，朔望临尔祭。尔祭讵几时，朔望忽复尽。
衾裳一毁撤，千载不复引。亹亹朞月周，戚戚弥相愍。
悲怀感物来，泣涕应情陨。驾言陟东阜，望坟思纡轸。
徘徊墟墓间，欲去复不忍。徘徊不忍去，徙倚步踟蹰。
落叶委埏侧，枯荄带坟隅。孤魂独茕茕，安知灵与无。
投心遵朝命，挥涕强就车。谁谓帝宫远，路极悲有余。
自君之出矣，金翠闇无精。思君如日月，回还昼夜生。
年年玉镜台，梅蕊宫妆困。今岁未还家，怕见江南信。
酒从别后疏，泪向愁中尽。遥想楚云深，人远天涯近。
苏溪亭上草漫漫，谁倚东风十二阑。燕子不归春事晚，一汀烟雨杏花寒。
彻夜西风撼破扉，萧条孤馆一灯微。家山回首三千里，目断天南无雁飞。
打起黄莺儿，莫教枝上啼。啼时惊妾梦，不得到辽西。
杨花扑帐春云热，龟甲屏风醉眼缬。东家胡蝶西家飞，白骑少年今日归。
枫叶千枝复万枝，江桥掩映暮帆迟。忆君心似西江水，日夜东流无歇时。
雨中禁火空斋冷，江上流莺独坐听。把酒看花想诸弟，杜陵寒食草青青。
今年二月冻初融，睡起苕溪绿向东。客子光阴诗卷里，杏花消息雨声中。
西庵禅伯还多病，北栅儒先只固穷。忽忆轻舟寻二子，纶巾鹤氅试春风。

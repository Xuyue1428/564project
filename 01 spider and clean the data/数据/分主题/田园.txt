高田如楼梯，平田如棋局。白鹭忽飞来，点破秧针绿。
绿池芳草满晴波，春色都从雨里过。知是人家花落尽，菜畦今日蝶来多。
路回临石岸，树老出墙根。野水合诸涧，桃花成一村。
呼鸡过篱栅，行酒尽儿孙。老矣吾将隐，前峰恰对门。
少无适俗韵，性本爱丘山。误落尘网中，一去三十年。
羁鸟恋旧林，池鱼思故渊。开荒南野际，守拙归园田。
方宅十余亩，草屋八九间。榆柳荫后檐，桃李罗堂前。
暧暧远人村，依依墟里烟。狗吠深巷中，鸡鸣桑树颠。
户庭无尘杂，虚室有余闲。久在樊笼里，复得返自然。
野外罕人事，穷巷寡轮鞅。白日掩荆扉，虚室绝尘想。
时复墟曲中，披草共来往。相见无杂言，但道桑麻长。
桑麻日已长，我土日已广。常恐霜霰至，零落同草莽。
种豆南山下，草盛豆苗稀。晨兴理荒秽，带月荷锄归。
道狭草木长，夕露沾我衣。衣沾不足惜，但使愿无违。
久去山泽游，浪莽林野娱。试携子侄辈，披榛步荒墟。
徘徊丘垄间，依依昔人居。井灶有遗处，桑竹残朽株。
借问采薪者，此人皆焉如。薪者向我言，死没无复余。
一世异朝市，此语真不虚。人生似幻化，终当归空无。
新蝉满树夕阳斜，半亩蔬香老圃家。荚破鸟衔篱下豆，叶黄虫蚀陇头瓜。
途穷生事皆如此，世乱征徭未有涯。况复春霖伤早稻，空仓枉自待鸣枷。
高原西北风，木叶何莽莽。素雪折林筱，中夜发寒响。
所恃新谷播，根荄得所养。枯桑羔羊肥，会此朋酒飨。
虽当集归子，亦复序少长。醉来绳床卧，多得尘外赏。
散发当微凉，林木暧朝景。流连溪上花，忽见青山影。
何处求黄虞，结念在庐井。邻翁日夕过，为言当习静。
有田付孙子，租税出半顷。卧听水车声，俟此清昼永。
閒居终日掩柴扉，但喜入山采紫芝。谷口清风能解愠，涧中流水似吟诗。
浮云漠漠迷来路，野雀依依傍故枝。忽值樵夫松下语，满林落日竟忘归。
湖海飘蓬五载馀，如今幸得遂幽居。晨看鹅鸭浮溪涧，晚候牛羊返里闾。
自悔平生沦世网，还欣此日出迷途。柴扉寂寞无人到，燕子双双入我庐。
清溪屈曲板桥斜，隔水村童笑语哗。兜得一襟香雪满，东风吹落白杨花。
一犁绉碧雨初晴，绿野风光画不成。几日西畴闻布彀，陇头牵犊教春耕。
桃花谢却菜花黄，四月田塍豆荚香。十里剪刀声不断，家家辛苦事蚕桑。
芳郊浓绿遍桑麻，偏是山村占物华。开遍一畦红苜蓿，春风先到野人家。
不计工时不计分，纷纭语笑任天真。地硗草密锄应缓，半亩山田二十人。
乾饭无须餸与茶，咸齑调粥味应佳。老人乞得屋旁地，便拄曾孙自点瓜。
聚负山根向燠晹，老蹲童立话农桑。桁风菜叶青于翠，石暴瓜干白起霜。
生守田园真可乐，名随市井亦堪伤。嗟今腰脚频颓软，悔不当年事圃场。
胭脂未染绿先匀，雏鸭梳翎试早春。一角湖天成世界，沉浮自主不劳人。
草野何堪割刈频，生为弱小倍艰辛。山林不要屠龙手，莫把强权错与人。
狂蜂浪蝶尚飞翻，春去浑无一点痕。秪有东风知客意，乱吹花片拥篱根。
乱蛙声急雨声寒，坐拥衾裯尚觉单。畎亩却思天下事，几时民受一分宽。
平畴水绕径微分，小圃云深景不繁。此处农桑虽是僻，多情莺燕不嫌村。
倦眠芳草閒黄犊，静对幽花倒绿尊。见说弓旌方四出，欲更名姓掩衡门。
行道真如行路难，归来依旧客毡寒。灯前笑对家童说，恰似琴川作冷官。
积雨初乾理菜畦，味含膏土胜酥肥。野夫不厌根频嚼，惭愧村童日摘归。
酴醾压架雪成堆，一日须看一百回。满袖清香浑不记，却怜蜂蝶趁人来。
角巾微服恣游嬉，偶值溪翁得缓归。独有蜻蜓如对客，一双时掠钓丝飞。
夜听檐声似雨声，晚窗操笔喜诗成。东风消尽门前雪，又见墙阴荠菜生。
自笑迷方著处家，去年犹记客天涯。今朝又是重阳节，鐏有新醪菊有花。
新居添得屋茅高，梅柳栽成似蜀郊。岁晚归来无一事，小窗闲看鹊营巢。
人间三伏畏骄阳，我独观书爱日长。为问此时何所乐，暑风凉簟竹方床。
东轩睡足日初红，起汲清泉灌菊丛。不是幽人勤种植，要看佳卉傲秋风。
桃杏何曾羯鼓催，春风先后自吹开。为怜红影临清泚，不惜芒鞋得得来。
久客偏谙闾里情，每逢邻叟即班荆。浊醪酿得邀人吃，为喜今秋万宝成。
水面秧针长绿茸，雨馀樱颗染深红。东皋伫想生盈陌，西蜀应知赠满笼。
前岁灾鸿实弊劳，赈赒南望首徒搔。相逢为问民苏未，巡狩宁因问柳桃。
闻说山中好问津，桃花如梦水如尘。乍看幕燕成新垒，谁忆泥牛换早春。
打鼓吹箫今岁社，更衣脱帽旧时人。门前柳色依然绿，陶令年来避葛巾。
野水滩头长荻芽，池塘处处起鸣蛙。一春多雨占三白，二月无茶摘五加。
寒食沓来惊汉腊，塞歌时起接边笳。春郊风景还如旧，添得伤心是短髽。
舍北村南雨又晴，倦抛书卷漫游行。山鸠逐妇每双唤，苍鼠窥人时独惊。
种秫拟成千日酒，腌菘聊当一春羹。月泉甲子依稀是，读罢遗编泪暗倾。
山外白云满，先生归去来。垂纶坐香茝，把卷立苍苔。
好雨适然至，小花争欲开。化机本无尽，玩物一徘徊。
东菑耘事毕，老翁自闲闲。鼓腹何所知，徘徊墟落间。
斜日上高原，一望江南山。搴林玩柔荑，涉涧弄潺湲。
欣然适其适，日黑始来还。了无一可说，呼儿掩柴关。
清夜耿不寐，端居兴杳然。蛩吟入床下，叶落堕阶前。
麦陇耕残月，茅檐炊晓烟。只缘高卧稳，自觉懒情偏。
曲径入林丘，柴门野水流。松间还倚杖，石上复垂钩。
借问家中妇，今朝有酒不。前山夕阳下，吾意正悠悠。
板桥横浦直，篱舍傍堤斜。年熟村多酿，秋深菊始华。
溪鱼寒聚藻，田蟹夜行沙。野趣浑无厌，吾生即有涯。
久作山林客，虚为野老知。鹤衣行曳屦，乌帽坐弹棋。
煮茗频烧竹，炊羹旋刈葵。来朝菊花节，相约过东篱。
种瓜东门外，种豆南山下。遗荣等粪土，屏迹在田野。
自昔有达士，而我非作者。偃息任疏顽，得性非虚假。
不觉岁月迁，青春复徂夏。是时农务忙，尽日宾明寡。
新竹带可围，青荷手堪把。于焉以永日，冲襟一潇洒。
村氓不解事，妄意城市娱。岂知金闺彦，亦复怀村墟。
超遥至人心，适我成安居。视世等尘露，视身同橛株。
乐是蓬蒿间，中心常晏如。东邻牙筹多，西邻木石馀。
雅俗更相诮，至竟皆空虚。尔有倘非有，吾无岂真无。
家无环堵宫，所至思买山。何异俟河清，人寿期千年。
安得如古人，采山复临渊。敬受十赉文，赉以北阪田。
岩栖高百层，老屋馀三间。湖江流东西，竹木萦后前。
中央置讲堂，文史浩如烟。歌风复蹈雅，乐死忘华颠。
此意恐蹉蛇，飞光去闲闲。画饼不可食，诙谐聊复然。
淤泥获拳卯，蛇龙谁即分。夜看置顿处，似有五色云。
两载还故庐，幽意颇渐适。方与海滨老，农谈忘日夕。
朝看驱牛出，暮见栖鸟息。时复北窗下，对客娱篇籍。
揆予从薄宦，谦下祖老易。秩匪三千钟，愿过六百石。
剪蓬蒋诩园，载酒扬雄宅。息影辞嚣烦，秉心庶静默。
奈何舍此去，慨焉悲物役。多谢南山云，岁晚迟来客。
玉衡指春暮，鸧鹒鸣以时。此鸟自何来，栖我绿杨枝。
蕙兰华滋发，怆恻朱颜移。海内谁不逝，予衰亦何悲。
万缘浑是梦，一醉便为家。绕屋溪流合，临池石径斜。
园林多橘柚，风雨长桑麻。倚席逢仙侣，频开顷刻花。
草木相凋谢，春秋促年龄。飞缨与白衣，同一销其形。
四皓乃天士，紫芝轻汉庭。王孙儋人爵，终焉服青萍。
予观干禄者，后今俱未停。谁能江海上，浩然独扬舲。
田庐动春色，墟里连鸡声。启户见旭日，衔杯解朝酲。
桃花倚窗开，戴胜桑间鸣。素烟泛新柳，青山列虚楹。
兰蕙难久芳，皓月不常盈。百年若流电，胡为而屏营。
净心遗纷业，悠志在无为。坐爱窗间草，閒吟梁甫词。
万事嗟牢落，一丘已定居。沧浪濯清足，在昔皆余师。
青山容我放，水竹静幽居。树啭檐间鸟，花閒几上书。
役役诚何事，悠悠心自虚。年来游冶意，天地一萧疏。
颓然白云间，渔樵人事稀。松风吹解带，潭水照行衣。
良辰畅幽惬，沆瀁安是非。朝阳从变化，吾生本息机。
物外田园堪寂寞，云中鸡犬称人閒。蓬莱深浅何须问，笑指乾坤阖辟间。
谁信人寰别有天，青萝白石思绵绵。细扫落花吟白日，更邀长老话桑田。
卉巾薜服遂初衣，饥食倦眠冥是非。身到羲唐浑不改，时凭真宰度稀微。
风吹鹤发短萧萧，数首新诗酒一瓢。爱看前村风色好，不知行过竹西桥。
布被棱棱似铁寒，一宵诗梦屡更端。觉来爱煞窗前月，送我梅花瘦影看。
草庵新结傍清溪，种得梅花与屋齐。结实未图调鼎鼐，岁寒聊取作诗题。
厚味何如淡味长，充庖不羡大官羊。老妻昨夜挑新菜，酿得黄齑满瓮香。
稚子囊书仆抱琴，梅花香里独清吟。人言恰是西湖景，只是先生不姓林。
十载飘零东复西，故园花木总成溪。归来但觉清贫好，有舌何曾肯示妻。
堂堂鸠林师，法喜以为娱。谈道有原委，百川会归墟。
城市挽莫留，野性山林居。年荒拾橡栗，湿柴烧橛株。
尚怜陶与陆，问讯今何如。当时莲社人，寥落今几馀。
脩静复西去，而独逃空虚。蓝舆会相访，容我醉时无。
万国角声里，日暮行旅稀。幽人如野鹤，思逐南云飞。
冥冥花经眼，冽冽风吹衣。平生香火愿，毋使寸心违。
身行半天下，何处无名山。苏门天下胜，筑室不待年。
曩时孙公和，今代潘子渊。无家安四壁，治生惟寸田。
去国行万里，往寄三茅閒。山川半豺虎，一水不得前。
寄谢李龙眠，为我写风烟。曲肱画图里，卧游西山颠。
尚恨画中隐，不得招闲闲。有愿何必遂，古人岂尽然。
人生本无累，世路自羁鞅。悠悠尘中境，翳翳霞外想。
苏门有佳处，怅望不得往。遥知西山下，烟雨薇蕨长。
有愿神莫违，谁谓河水广。梦逐西飞鸟，一夕骑眇莽。
村居只是旧衣冠，北墅南园熟往还。雨外泥深牛过觫，花边风暖鸟开半。
躬耕自得莘郊乐，日涉谁知陶迳闲。只说桑庥元自好，不须释丰叹时艰。
桑风吹绿满原头，西崦东阜暖气浮。村妇祈蚕分面絸，老农占岁说泥牛。
田鸟飞逐耕烟犊，桑扈鸣随唤雨鸠。怜叟相邀同社饮，旋将新酒向花簪。
儿结蓑衣妇浣纱，暖风疏雨趱桑麻。金桃接种连花蕊，紫竹移根带笋芽。
椎鼓踏歌朝祭社，卖薪挑菜晚回家。前村犬吠无他事，不是搜盐定榷茶。
老我无心出市朝，东风林壑自逍遥。一犁好雨秧初种，几道寒泉药旋浇。
放犊晓登云外垄，听莺时立柳边桥。池塘见说生新草，已许吟魂入梦招。
轩裳一梦断斋环，桑柘阴阴静掩闰。种秫已非彭泽县，采薇何必首阳山。
因耿社鼓刚催老，转觉儒冠不负闲。君看浣花堂上燕，芹泥虽好亦知还。
膏雨初晴布谷啼，村村景物正熙熙。谁知农圃无穷乐，自与莺花有旧期。
彭泽归来惟种柳，石湖老去最能诗。桃红李白新秧绿，问著东风总不知。
弃官杜甫罹天实，辞令陶潜叹义熙。暖日浣溪仍旧迹，春风粟里只前时。
苗生阡陌培嘉种，花绕林塘发故枝。佳与二公能领会，可能胸次太多诗。
世数有迁革，田园无古今。鸟喧争树暖，牛倦憩墙阴。
水活土膏动，风微花气深。渊明千古士，儜立此时心。
化日村田乐，春风耕织园。秧肥科斗动，桑暗鹁鸠呼。
罢社翁分胙，占簪媪得符。傍花随柳处，此事不开吾。
土膏初动雨初收，草径茅亭趣最幽。坐睡略无朝市梦，踏歌时有里闾游。
半丘秧秫醉堪酒，五亩树桑寒可裘。老圃老农诚足学，不成吾道付沧洲。
白粉墙头红杏花，竹枪篱下种丝瓜。厨烟乍熟抽心菜，策火新乾卷叶茶。
草地雨长应易垦，秧田水足不须车。白头翁妪闲无事，对坐花阴到自斜。
编阑春思倩吟鞭，著面和风软似绵。黄犊乌犍秧谷候，雄蜂雌蝶菜花天。
把锄健妇踏烟垄，抱瓮丈人分野泉。忙事关心在何处，流莺不听听啼鹃。
东皋雨后土膏肥，夙驾乌犍出短扉。秧水平畴蛙阁阁，菜花满棱蝶飞飞。
比邻社酒欢犹在，墙壁农书事已非。独喜桑麻今正长，渊明归去最知几。
月筒纪闰附青炜，民野陶然化日熙。祀备枌榆祈稔岁，宴酣花柳乐清时。
洛中富贵斜阳恨，绵上勋劳千古思。浩兴归来吟不尽，陶诗和后和豳诗。
云过催花雨，风收困麦烟。一锄天地裹，三月翠红边。
朝市虽无梦，郊墟似有缘。种瓜何代叟，岂识趣熙然。
熙熙垄亩扇和风，簇簇人烟野意浓。培溉桑麻沿汲路，经行荠麦省耕农。
饮牛涧暖山摇影，接果枝青藓拆封。酒熟花香村欲社，芒鞋藤杖尽从容。
东风生意闹，农圃正宜勤。稻种开包晒，菊苗依谱分。
畴西晓耕雨，舍北暮锄云。莫待荒三径，归欤陶令君。
独立搔头晓未梳，喜看童仆理园蔬。汉儒不悟真消息，却下帘帷只读书。
一段佳山水，芳时事正妍。犊耕青烧雨，鹤卧碧桃烟。
社老邀尝煮，灵僧伴摘鲜。莫嫌陶令拙，农圃得馀年。
北风十二月，雪下如乱巾。实是愁苦节，惆怅忆情亲。
会得两少妾，同是洛阳人。嬛绵好眉目，闲丽美腰身。
凝肤皎若雪，明净色如神。骄爱生盼瞩，声媚起朱唇。
衿服杂缇缋，首饰乱琼珍。调弦俱起舞，为我唱梁尘。
人生贵得意，怀愿待君申。幸值严冬暮，幽夜方未晨。
齐衾久两设，角枕已双陈。愿君早休息，留歌待三春。
春秋多佳日，登高赋新诗。过门更相呼，有酒斟酌之。
农务各自归，闲暇辄相思。相思则披衣，言笑无厌时。
此理将不胜，无为忽去兹。衣食当须纪，力耕不吾欺。
闲居三十载，遂与尘事冥。诗书敦宿好，林园无世情。
如何舍此去，遥遥至南荆。叩枻新秋月，临流别友生。
凉风起将夕，夜景湛虚明。昭昭天宇阔，皛皛川上平。
怀役不遑寐，中宵尚孤征。商歌非吾事，依依在耦耕。
投冠旋旧墟，不为好爵萦。养真衡茅下，庶以善自名。
自古叹行役，我今始知之。山川一何旷，巽坎难与期。
崩浪聒天响，长风无息时。久游恋所生，如何淹在兹。
静念园林好，人间良可辞。当年讵有几，纵心复何疑。
蕤宾五月中，清朝起南颸。不驶亦不驰，飘飘吹我衣。
重云蔽白日，闲雨纷微微。流目视西园，烨烨荣紫葵。
于今甚可爱，奈何当复衰。感物愿及时，每恨靡所挥。
悠悠待秋稼，寥落将赊迟。逸想不可淹，猖狂独长悲。
人生归有道，衣食固其端。孰是都不营，而以求自安。
开春理常业，岁功聊可观。晨出肆微勤，日入负禾还。
山中饶霜露，风气亦先寒。田家岂不苦，弗获辞此难。
四体诚乃疲，庶无异患干。盥濯息檐下，斗酒散襟颜。
遥遥沮溺心，千载乃相关。但愿长如此，躬耕非所叹。
昔欲居南村，非为卜其宅。闻多素心人，乐与数晨夕。
怀此颇有年，今日从兹役。敝庐何必广，取足蔽床席。
邻曲时时来，抗言谈在昔。奇文共欣赏，疑义相与析。
一湾新绿护茅庐，草细泥忪已可锄。野老但知分社酒，地官宁复进农书。
莺花眼界人烟外，蚕麦生涯谷雨余。我爱赋归陶令尹，柳边时见小蓝舆。
驾牛东皋上，有客问我经。我牛依田转，客亦随我行。
请问大易旨，此理不易听。乾卦冠潜龙，遁世去其名。
奇门称遁甲，乃能役九星。祇兹无首义，可农亦可兵。
八卦周天转，六位以时成。时哉不可背，亦岂容将迎。
朝为辇上客，夕为陇上耕。斯义如转圜，指出子应聆。
顾客且安坐，吾牛不肯停。东园有嘉树，开花照昏晓。
一为葛藟萦，遂使枝条槁。枝条既以尽，葛藟萦未了。
我欲解其缠，轇轕死相抱。念此不能除，斩断乃为好。
斩藤树亦伤，藤去树以保。今晨心目旷，宿秽净如扫。
乐哉嘉树柯，且复惜其老。寄言种树人，此物去宜早。
破廨高风送海声，识君如在玉山行。短衣愿与联耕犊，斗酒相期听晓莺。
且饱烟云娱岁月，须知林壑有功名。披图珍重他年事，整理琴徽谱濯缨。
荆棘消沈相马台，几人撒手赋归来。陶潜苦节诗为命，王粲中年志可哀。
道路长风挥短剑，园林白日照苍苔。何时与鹤相邻友，十亩筼筜手自栽。
今晨放大牛，水田调生犊。稚子原上呼，有客访茅屋。
田乌噪正喧，招手去何速。念此为谁欤，有马又有仆。
舍耕还入门，友谊素云笃。田潦湿我衣，泥涂沾我足。
且为解袯襫，易我揖让服。故人持不听，讶我未免俗。
呼儿出草堂，敕厨炊脱粟。我去送牛来，今夜留客宿。
屋上春鸠鸣，田家谷始播。时雨催我还，倚锸檐前坐。
牧童去未归，雨声听渐大。时雨岂不嘉，所虑老牛饿。
自往唤牧童，牵牛入兰卧。我牛既以来，我锸行须荷。
田畴及时治，况复雨初过。亦知冒雨寒，为农焉敢惰。
习宦非我长，官久计转拙。遭斥还田庐，获与初念协。
树艺良有期，农事固堪悦。飘飘绿原风，皛皛明川月。
披襟恣吾适，既夏不知热。回思行役日，寒暑靡得辍。
疏懒古虽鄙，任性亦可率。膏畴矧丰蔚，积潦复凄冽。
白日皎在兹，停云静如结。为谢二三子，努力慰衰劣。
暑日郊出频，野意差自适。鸦雀閒繁阴，榴葵乃炎赤。
野清云气满，场功亦云毕。收穫虽有殊，大小各盈室。
感兹狼戾年，追念忧苦日。纷然嗿其馌，妻子孰遑佚。
岁工借寒热，人事坐劳逸。萧萧原野霜，何草不垂实。
废坞欢能胜，群游百任为。持竿探乳雀，掷石打黄鹂。
落果呼儿拾，逢花折自随。黄昏休拟驾，郊月巳曾期。
西园春去绿阴成，已觉南窗枕簟清。帘卷斜阳归燕入，池生芳草乱蛙鸣。
叶过谷雨花犹在，衣近梅天润易生。独坐正知闲昼永，吟余消尽篆烟轻。
游春晚兴适西庄，砚涤深池墨渍香。麰野杂花间倚杖，竹园分笋嫩盈筐。
畴平遍插秧丛绿，雨苦嫌多水潦黄。幽静每谈农甚乐，悠怀远慕上歌唐。
苔垣写遍几行斜，癖句多愁鸟与花。梅云路残销屐蜡，竹风吟罢岸巾纱。
灰燃夜鼎翻汤蟹，日射晨窗缀室蜗。开眼醉馀诗兴遣，雷喧过耳厌声华。
丈夫志四海，驱役无停息。荣华难久居，岁月相催逼。
纵浪大化中，人生不满百。时驶不可稽，前涂渐就窄。
吾生行归休，营已良有极。念念动中怀，行行向不惑。
守拙归园田，贫居安稼穑。司田眷有秋，苗生满阡陌。
幽兰生前庭，灌木荒余宅。闭门不复出，何尝失显默。
时还读我书，抗言谭在昔。穷通靡攸虑，我心固匪石。
浊酒聊可恃，素衿不可易。怀此贞秀姿，谅哉宜霜柏。
壮时掉尘鞅，老乃即农务。值兹田事终，怛然感霜露。
原萋日以敛，林华不守故。严霜净游气，翔鹄在天路。
鴳雀跃蓬蒿，啄食不满嗉。而予竟何言，饭牛发今素。
掘堑不数尺，及泉水忽涌。谁为办佳藕，我今畜鱼种。
田居亦安娱，患者寡朋仇。农谈或时歇，仰视苍云流。
青衿者谁子，道言即我谋。开尊面圃场，剥棘充盘羞。
物小意固勤，觞既情仍留。皛皛远天色，秋旸下林丘。
初日暑力薄，单车历城曲。隍飙卷蜻蜓，荇带舒复促。
园荒蒿藋长，手锄薙其秽。那解蓊蔚区，中有吐芳蕙。
车马人来地，田园雨后心。颓垣疏柳卧，漏屋野花侵。
稼穑悲生事，琴樽伴苦吟。自无农圃学，不敢怨商霖。
大车行棘棘，小车响额仄。随分各有营，急者稼与穑。
旦出在田野，日入未遑息。长阴下西夕，萧飒起寒色。
云霞变彩气，照我桑麻国。立看劳者归，露濡径不湿。
地下经年雨，田乾满目蒿。绕篱荒苦竹，小架剩蒲萄。
阒寂人还至，壶觞兴并高。草途烟欲暝，犹遣贳村醪。
朝阳暧秋木，凝露未即晞。翩翩啄榴鸴，自惊集复飞。
众穑既登载，我事亦渐稀。晨兴坐东牖，兀然对红薇。
噭噭一白鹤，北逝将畴依。忍兹稻粱辰，而汝甘长饥。
春来非是爱吟诗，诗是田园乐兴时。清入吟怀花月照，红生笑面柳风吹。
村声荡耳乌盐角，社酒柔情玉练槌。閒闷閒愁侬不省，春来非是爱吟诗。
春来非是爱吟诗，诗是田园感兴时。草地耕牛方有犊，花村吠犬那生氂。
麦青未必三时粥，桑绿其如二月丝。触物兴怀言不尽，春来非是爱吟诗。
春来非是爱吟诗，诗是田园尽兴时。蓐食出门天欲曙，荷锄归路月相随。
踏青漫有心情在，耕绿宁甘体力疲。个段工夫偿不足，春来非是爱吟诗。
春来非是爱吟诗，诗是田园遣兴时。行傍山翁驱犊父，坐观邻妪试鹅儿。
看秧时测水深浅，行菜闲占春早迟。白日渐长消不去，春来非是爱吟诗。
春来非是爱吟诗，诗是田园乘兴时。得暇分畦秧韭菜，趁晴樊圃树棠梨。
山烟青笠等闲去，沙地乌犍和醉骑。一片野情羁不住，春来非是爱吟诗。
春来非是爱吟诗，诗是田园寄兴时。稼穑但凭牛犊健，阴晴每付鹁鸪知。
托寻花去将予乐，借卷桐吹写所思。抚景寓言良不浅，春来非是爱吟诗。
春来非是爱吟诗，诗是田园引兴时。闻布谷声惊绿野，听提壶语忆青旗。
曾因斗草争心起，每为看花乐意随。景物撩人禁不定，春来非是爱吟诗。
春来非是爱吟诗，诗是田园懒兴时。放草地牛眠易熟，听花村鴂起来迟。
蚕桑辛苦从渠妇，稼穑勤劳任我儿。疏散情怀收不起，春来非是爱吟诗。
春来非是爱吟诗，诗是田园饮兴时。草酌乍舒情眊氉，花生陡觉眼迷离。
才呼枌社人同醉，又问杏村家有谁。长日作劳无不得，春来非是爱吟诗。
春来非是爱吟诗，诗是田园漫兴时。无事花边繙兔册，有时桑下课牛翳。
乍随父老看秧去，还共儿童斗草嬉。偶物兴怀浑不奈，春来非是爱吟诗。
漠漠平畴沙鹭飞，畇畇樊圃野莺啼。绿针白水秧千亩，黄蝶青苔菜几畦。
脚踏莓苔随意往，手持竹杖与眉齐。兴来独得幽閒趣，满眼春光取次题。
生意津津乐趣深，一犁春雨万家金。绕畦菜荚初生甲，出水秧苗渐露针。
藻漾池心鱼拨动，花藏叶底蝶穿寻。就中兴思知多少，尽是东皇发育心。
二月春融土脉苏，趁时农圃正耕锄。晓犁破草翻新块，晴瓮分泉养嫩蔬。
鸲鹆飞来牛背立，鹁鸠对向树头呼。老妻携酒花间劝，醉倒残阳手就扶。
我始惭名羁，长揖归故山。故山樵采深，焉知世上年。
是名鸟抢榆，非曰龙潜渊。东篱采霜菊，两渚收菰田。
游目高原外，披怀深树间。禽鸟鸣我后，鹿豕游我前。
泠泠玉台风，漠漠圣池烟。閒持一觞酒，欢饮忘华颠。
逍遥复逍遥，白云如我閒。乘化以归尽，斯道古来然。
嘉树夹茅堂，城南十亩庄。竹窗遥列岫，花树密围墙。
兔捷罝施路，鱼肥笱在梁。每来无世事，只觉道心长。
旅徒何嚣嚣，频年弃坟墓。秋迈望春归，冬尽悲秋度。
三见王官麦，长吟白亭树。青青岩上条，已蔽岩前路。
伥伥东游子，何时复西顾。秋霜落明镜，朱颜不逮故。
园田二三月，不尽花枝烟。青村对鸣鸠，茅屋下寒泉。
蒸茶复刈麦，俱及谷雨前。盈盈斯螽股，采采柔桑钱。
岩居远朝列，云卧隔市廛。迩来多行役，裘敝不得旋。
南方树艺早，嘉蔬当及时。王官凿冰罢，忽起田园思。
东郊织台笠，西郭编茅茨。田家不辛苦，衣食当待谁。
曳裾京华尘，徒自欻四支。三江绿烟起，何日伫杖藜。
秋风新饭香，蔬亦美可茹。宁知世有人，万钱无下筋。
梅子金黄杏子肥，麦花雪白菜花稀。日长篱落无人过，唯有蜻蜓蛱蝶飞。
采菱辛苦废犁锄，血指流丹鬼质枯。无力买田聊种水，近来湖面亦收租。
书出耘田夜绩麻，村庄儿女各当家。童孙未解供耕织，也傍桑阴学种瓜。
污莱一棱水周围，岁岁蜗庐没半扉。不著茭青难护岸，小舟撑取葑田归。
北砦教回挝鼓远，东禅饭熟打钟频。小童三唤先生起，日满东窗暖似春。
五月江吴麦秀寒，移秧披絮尚衣单。稻根科斗行如块，田水今年一尺宽。
种园得果廑偿劳，不奈儿童鸟雀搔。已插棘针樊笋径，更铺渔网盖樱桃。
百沸缲汤雪涌波，缲车嘈囋雨鸣蓑。桑姑盆手交相贺，绵茧无多丝茧多。
雨后山家起较迟，天窗晓色半熹微。老翁欹枕听莺啭，童子开门放燕飞。
朱门乞巧沸欢声，田舍黄昏静掩扃。男解牵牛女能织，不须邀福渡河星。
步履寻春有好怀，雨余蹄道水如杯。随人黄犬搀前去，走到溪边忽自回。
菽粟瓶罂贮满家，天教将醉作生涯。不知新滴堪篘未，今岁重阳有菊花。
蜩螗千万沸斜阳，蛙黾无边聒夜长。不把痴聋相对治，梦魂争得到藜床。
半生灯火误牛衣，晚岁才能悟昨非。雨笠半攲将犊去，丝车细捲趁蛾飞。
粟生烧地山宜老，草烂新畬水正肥。莫道劳生何日息，迩来是事喜忘机。
一为世网婴，未遂税尘鞅。驱驰途路间，空积溪山想。
我居今若何，岁月忽已往。三径将荒芜，松菊日应长。
泛舟苕霅间，吾意诚已广。时危方艰难，长恐堕渺莽。
人世无百岁，尘劳枉营营。岂如田园乐，歌啸送馀生。
况同盘石上，开亭石为屏。卷帘春雨足，洗耳松风鸣。
孤鸟望中没，淡烟山际横。时复命儿息，讲道或传经。
经罢哦五言，珠玑沧海倾。嗟我无羽翼，往适幽忧情。
绕畦晴绿弄潺湲，倚仗东风欲黯然。往梦更谁怜秀麦，间愁空自吒啼鹃。
梨钥相种地力尽，花柳无私春色偏。白发老农独健在，一蓑牛背听鸣泉。
野水萍无主，清风草自香。庭阴新似染，物色去如忙。
岩树鱼依绿，畦花蝶斩黄。家园向来梦，静数四年强。
说难死韩非，法蔽叹商鞅。当时轩冕计，肯作刀锯想。
辰来阴影集，事过流电往。胡为意无穷，机械日争长。
俗中多局促，正觉斯道广。斯道不可迷，荒涂辟榛莽。
山下十亩陂，可灌十顷田。频年费修筑，堤堰久不完。
泥沙况填壅，旱岁无源泉。凶荒贵有备，乌可尽付天。
呼儿运木石，及此冬日暄。悠悠最害道，努力勿辞难。
犁锄遍野沸耕农，血吻鹃声一树红。畦矗秧针青剡剡，陇翻麦浪翠芃芃。
鸡鸣昼寂花村雨，蛤吠朝寒草岸风。溪外云过横笛乱，微烟野色树茏葱。
香红眩眼缬蕤英，竹杖扶吟纵步行。桑眼蟆含青蕾小，麦须虾磔翠芒轻。
黄花菜圃午风软，绿水秧畦春野平。芳树几声鸠雨过，苍苍柳色弄烟晴。
田园与在晚春头，且说田蚕两事休。榆夹雨酣新水滑，楝花风软薄寒收。
青枫蛾子摧桑月，绿轹鹂鹒报麦秋。但顾花村无吠犬，时呼薄酒背眠牛。
田园与在半春天，春事关心夜不眠。护撒秧畦须拥水，辟栽蔬圃更堤川。
青囊子粒乡风旧，翠箬灵芽社雨前。独立斜阳无限意，一声发谷野桥边。
田园与在早春时，眼缬生红喜一眉。门巷日高人扫雪，池塘烟涨水流澌。
杯柈新岁叹同社，灯火元宵闹古祠。野老告余春事及，夜来小雨过前坡。
带郭林塘尽可居，秫田虽少不如归。荒烟五亩竹中半，明月一间山四围。
草卧夕阳牛犊健，菊留秋色蟹螯肥。园翁溪友过从惯，怕有人来莫掩扉。
南冈北冈鸣鹁鸠，高田低田俱怒流。一蓑烟雨驾觳觫，老手犹在吾何忧。
灯火半生书作崇，几欲送穷穷不去。吁嗟先生谁使汝，苦要革革换双屦。
如闻双屦得有辞，向来弃我君何之。百无一成唯忍饥，胡不烂煮秋崖诗。
岁晚相期亦不恶，莫更将书累牛角。并烦说似下邳侯，尔辈方当束高阁。
休文固多病，长卿亦倦游。敢厌蓬荜陋，渐喜桑榆收。
散策尘外往，脱屐区中留。坐看黄叶落，一洗风雨秋。
馀生甚穷独，四海谁与娱。故乡道脩阻，宛在太末墟。
向来亲仁意，正拟城南居。乌衣丈人行，玉树珊瑚株。
所冀邻里间，徜徉从所如。如何漳滨卧，使我恨有馀。
会当悟杯蛇，灵府静以虚。且复陪杖屦，敢言通有无。
年大百无味，区中故人稀。京江一都会，卜筑行当归。
傥回故人车，云关访荷衣。时来吐情话，未觉世相违。
屋山东南偏，手种一区芋。炎炎六七月，挈瓶事灌注。
兹焉有佳思，役役不知暑。寒夜羹玉糁，聊用娱岁暮。
结茅北山下，竹树深以幽。门前二顷田，躬耕遂吾谋。
东风二三月，绿水如泼油。戴星事犁锄，戮力期有秋。
经行彼何人，黄金络马头。停鞭略踌躇，为问几时休。
所得不偿劳，胡不从我游。再拜谢行人，此意何绸缪。
相从良不恶，违己诚所羞。卿宜用卿法，吾亦饭吾牛。
年光箭脱无留计，才过立春还守岁。要知一岁已寻侬，听打个惊人喷嚏。
椒盘荐寿休辞醉，坐听爆竹浑无寐。明朝末后饮屠苏，白发从渠相点缀。
石梁茅屋有弯碕，流水溅溅度两陂。晴日暖风生麦气，绿阴幽草胜花时。
一把青秧趁手青，轻烟漠漠雨冥冥。东风染尽三千顷，白鹭飞来无处停。
雨洗东坡月色清，市人行尽野人行。莫嫌荦确坡头路，自爱铿然曳杖声。
膝横五弦琴，试鼓南风曲。寄傲北窗下，便觉此生足。
开怀酒一壶，寓意棋一局。既使风扫门，还将月为烛。
寂灭乃可乐，纷华何足娱。百年会有尽，富贵同邱墟。
不如早抽身，卜此山林居。手植松与桂，青青三万株。
幅巾坐其下，萧散谁如吾。衣食粗饱暖，身在即有馀。
归依金仙氏，妙契端不虚。借问名利者，还有此乐无。
人生不满百，七十亦云稀。吾年甫知命，飘泊犹未归。
江湖岁将晏，霜露沾人衣。沧洲惠询约，坐恐此志违。
我家梁溪傍，门对九龙山。山中有幽趣，游息可忘年。
陆子泉最甘，次之即龙渊。馀波作梁溪，可溉万顷田。
公垂读书堂，古屋尚数间。我欲隐山下，诛茅占其前。
疏泉凿池沼，植竹来云烟。纵目望震泽，策杖登山巅。
神游八极表，心迹两超然。更结莲社侣，远追竹林贤。
秋风动梁溪，何日理归鞅。放逐正拘囚，寤寐劳梦想。
新诗聊慰今，旧事那追往。缅怀故山居，杞菊苗应长。
挂冠神武门，便欲学疏广。躬耕南亩云，实报无卤莽。
落叶不可数，枝间绿将稀。节物一如此，感叹何时归。
庭闱眇千里，箧藏老莱衣。从兹就閒旷，勿使吾心违。
磐石发天巧，新亭君所营。席展瑶琪滑，坐久寒阴生。
远瀑曳修幔，他山列苍屏。水田白鹭下，霜树青猿鸣。
回首同安县，残阳楼观横。不逢车马来，时爱牛羊经。
童仆种刈毕，父老樽罍倾。升平信难遇，欢笑聊舒情。
况攻李杜吟，字字无淫声。春来成几章，想有基石铭。
起傍东窗手把书，华颠种种不禁梳。朝餐欲到须巾裹，已有重来晚市鱼。
湔裙水满绿蘋洲，上巳微寒懒出游。薄暮蛙声连晓闹，今年田稻十分秋。
紫青蓴菜卷荷香，玉雪芹芽拔薤长。自撷溪毛充晚供，短篷风雨宿横塘。
放船閒看雪山晴，风定奇寒晚更凝。坐听一篙珠玉碎，不知湖面已成冰。
寒食花枝插满头，茜裙青袂几扁舟。一年一度游山寺，不上灵岩即虎丘。
乾高寅缺筑牛宫，卮酒豚蹄酹土公。牯牸无瘟犊儿长，明年添种越城东。
煮酒春前腊后蒸，一年长飨瓮头清。廛居何似山居乐，秫米新来禁入城。
黄尘行客汗如浆，少住侬家漱井香。借与门前磐石坐，柳阴亭午正风凉。
下田戽水出江流，高垄翻江逆上沟。地势不齐人力尽，丁男长在踏车头。
小妇连宵上绢机，大耆催税急于飞。今年幸甚蚕桑熟，留得黄丝织夏衣。
湖莲旧荡藕新翻，小小荷钱没涨痕。斟酌梅天风浪紧，更从外水种芦根。
租船满载候开仓，粒粒如珠白似霜。不惜两钏输一斛，尚赢糠覈饱儿郎。
槐叶初匀日气凉，葱葱鼠耳翠成双。三公只得三株看，閒客清阴满北窗。
乌鸟投林过客稀，前山烟暝到柴扉。小童一棹舟如叶，独自编阑鸭阵归。
千顷芙蕖放棹嬉，花深迷路晚忘归。家人暗识船行处，时有惊忙小鸭飞。
蝴蝶双双入菜花，日长无客到田家。鸡飞过篱犬吠窦，知有行商来买茶。
二麦俱秋斗百钱，田家唤作小丰年。饼炉饭甑无饥色，接到西风熟稻天。
郭里人家拜扫回，新开醪酒荐青梅。日长路好城门近，借我茅亭煖一杯。
巷南敲板报残更，街北弹丝行诵经。已被两人惊梦断，谁家风鸽斗鸣铃。
细擣枨虀卖膾鱼，西风吹上四腮鲈。雪松酥腻千丝缕，除却松江到处无。
新绿园林晓气凉，晨炊蚤出看移秧。百花飘尽桑麻小，来路风来阿魏香。
三旬蚕忌闭门中，邻曲都无步往踪。犹是晓晴风露下，采桑时节暂相逢。
茅针香软渐包茸，蓬櫑甘酸半染红。采采归来儿女笑，杖头高挂小筠笼。
海雨江风浪作堆，时新鱼菜逐春回。荻芽抽笋河魨上，楝子开花石首来。
谷雨如丝复似尘，煮瓶浮蜡正尝新。牡丹破萼樱桃熟，未许飞花减却春。
种禾摭其实，即穊乃可稀。儒吏瞢不长，竟为老农归。
萋芸儿可犂，称力食且衣。平生睎庞翁，此意今不违。
良骥驰康庄，骧首轻韅鞅。筋骨倏谢昔，得无伏枥想。
自审涎颡质，蹀躞欲奚往。如我合渔樵，夺炀忘幼长。
资身本缺如，与世志空广。老去傃所安，岂直乐榛莽。
野花村酝赏清明，挑菜踏青鱼队行。禊水戏浮觞白羽，厨烟不禁饭黄精。
田功宜早秧勤插，桑价方高茧告成。莫道犁锄忘学问，读书声间织机声。
昨夜西郊雷隐鸣，金穰检历兆秋成。枪旗味向茶畦蓄，饼饵香从麦陇生。
拂去梁尘招燕乳，拨开檐网看蜂营。谁家子女群喧笑，竞学卖花吟叫声。
饮了椒盘收了灯，翁摧稚子步新晴。茅柴初熟胜胝醖，莱服久半宜晚羹。
伏卯难留上春种，出栏牛试吉辰耕。去年官赋今年能，寂甚门前犬吠声。
出得城来事事幽，涉湘半济值渔舟。也知渔父趁鱼急，翻著春衫不裹头。
园花落尽路花开，白白红红各自媒。莫道早行奇绝处，四方八面野香来。
柳子祠前春已残，新晴特地著春寒。疏篱不与花为护，只为蜘蛛作网竿。
一晴一雨路乾湿，半淡半浓山迭重。远草坪中见牛背，新秧疏处有人踪。
落日无情最有情，遍催万树暮蝉鸣。听来咫尺无寻处，寻到旁边却不声。
近宅数亩田，种秫仍种粳。三时力农事，幸见秋禾登。
大儿能了官，输租先入城。小儿方能学，稍长还愿耕。
不喜儿孙多，不愿仓廪盈。所愿薄税敛，庶几家业成。
昔我未去国，幽栖淇上村。分辞侠少事，喜与农老言。
农老孰追从，四邻皆世婚。机中工织妇，籍上成丁孙。
青驹自走磨，黄犬长候门。昨日春火开，逍遥望高原。
西照牛羊下，东风花草繁。今朝夏鸡鸣，麦熟田头喧。
归来息树荫，课汲灌中园。秋赛方及辰，酿秫烹膏豚。
丛祠响腰鼓，免杖奉神樽。冬雪断门巷，蚕庐清且温。
地藉熊豹席，炉明荆枥根。起居就安适，非复系晨昏。
不识百里面，不知千骑尊。供输先众期，於我何威恩。
太上复淳古，坐超羲与轩。敢忘天地施，击壤声如埙。
毕此百岁愿，泰然长夜魂。避秦谁氏子，客死武陵源。
水满田畴稻叶齐，日光穿树晓烟低。黄莺也爱新凉好，飞过青山影里啼。
故人栖东山，自爱丘壑美。青春卧空林，白日犹不起。
松风清襟袖，石潭洗心耳。羡君无纷喧，高枕碧霞里。
贾谊三年谪，班超万里侯。何如牵白犊，饮水对清流。
水香塘黑蒲森森，鸳鸯鸂鶒如家禽。前村后垄桑柘深，东邻西舍无相侵。
蚕娘洗茧前溪渌，牧童吹笛和衣浴。山翁留我宿又宿，笑指西坡瓜豆熟。
归来物外情，负杖阅岩耕。源水看花入，幽林采药行。
野人相问姓，山鸟自呼名。去去独吾乐，无然愧此生。
北场芸藿罢，东皋刈黍归。相逢秋月满，更值夜萤飞。
贤人有素业，乃在沙塘陂。竹影扫秋月，荷衣落古池。
闲读山海经，散帙卧遥帷。且耽田家乐，遂旷林中期。
野酌劝芳酒，园蔬烹露葵。如能树桃李，为我结茅茨。
九曲黄河万里沙，浪淘风簸自天涯。如今直上银河去，同到牵牛织女家。
恋他朝市求何事，想取丘园乐此身。千首恶诗吟过日，一壶好酒醉消春。
归乡年亦非全老，罢郡家仍未苦贫。快活不知如我者，人间能有几多人。
柴门寂寂黍饭馨，山家烟火春雨晴。庭花蒙蒙水泠泠，小儿啼索树上莺。
贫贱少情欲，借荒种南陂。我非老农圃，安得良土宜。
秋成不廉俭，岁馀多馁饥。顾视仓廪间，有粮不成炊。
晨登南园上，暮歇清蝉悲。早苗既芃芃，晚田尚离离。
五行孰堪废，万物当及时。贤哉数夫子，开翅慎勿迟。
雨里鸡鸣一两家，竹溪村路板桥斜。妇姑相唤浴蚕去，闲看中庭栀子花。
云光岚彩四面合，柔柔垂柳十余家。雉飞鹿过芳草远，牛巷鸡埘春日斜。
秀眉老父对樽酒，茜袖女儿簪野花。征车自念尘土计，惆怅溪边书细沙。
屏居淇水上，东野旷无山。日隐桑柘外，河明闾井间。
牧童望村去，猎犬随人还。静者亦何事，荆扉乘昼关。
帝子远辞丹凤阙，天书遥借翠微宫。隔窗云雾生衣上，卷幔山泉入镜中。
林下水声喧语笑，岩间树色隐房栊。仙家未必能胜此，何事吹笙向碧空。
不到东山向一年，归来才及种春田。雨中草色绿堪染，水上桃花红欲然。
优娄比丘经论学，伛偻丈人乡里贤。披衣倒屣且相见，相欢语笑衡门前。
宿雨乘轻屐，春寒著弊袍。开畦分白水，间柳发红桃。
草际成棋局，林端举桔槔。还持鹿皮几，日暮隐蓬蒿。
木末芙蓉花，山中发红萼。涧户寂无人，纷纷开且落。
积雨空林烟火迟，蒸藜炊黍饷东菑。漠漠水田飞白鹭，阴阴夏木啭黄鹂。
山中习静观朝槿，松下清斋折露葵。野老与人争席罢，海鸥何事更相疑。
中岁颇好道，晚家南山陲。兴来每独往，胜事空自知。
行到水穷处，坐看云起时。偶然值林叟，谈笑无还期。
去越从吴过，吴疆与越连。有园多种橘，无水不生莲。
夜市桥边火，春风寺外船。此中偏重客，君去必经年。
雨后散幽步，村村社鼓鸣。阴晴虽不定，天地自分明。
柳处风无力，蛙时水有声。几朝寒食近，吾事及躬耕。
远林暑气薄，公子过我游。贫居类村坞，僻近城南楼。
旁舍颇淳朴，所须亦易求。隔屋唤西家，借问有酒否。
墙头过浊醪，展席俯长流。清风左右至，客意已惊秋。
巢多众鸟喧，叶密鸣蝉稠。苦遭此物聒，孰谓吾庐幽。
水花晚色净，庶足充淹留。预恐樽中尽，更起为君谋。
田舍清江曲，柴门古道旁。草深迷市井，地僻懒衣裳。
榉柳枝枝弱，枇杷树树香。鸬鹚西日照，晒翅满鱼梁。
村晚惊风度，庭幽过雨沾。夕阳薰细草，江色映疏帘。
书乱谁能帙，怀干可自添。时闻有馀论，未怪老夫潜。
清江一曲抱村流，长夏江村事事幽。自去自来堂上燕，相亲相近水中鸥。
老妻画纸为棋局，稚子敲针作钓钩。但有故人供禄米，微躯此外更何求。
弊庐在郭外，素产唯田园。左右林野旷，不闻朝市喧。
钓竿垂北涧，樵唱入南轩。书取幽栖事，将寻静者论。
老农家贫在山住，耕种山田三四亩。苗疏税多不得食，输入官仓化为土。
岁暮锄犁傍空室，呼儿登山收橡实。西江贾客珠百斛，船中养犬长食肉。
松叶堪为酒，春来酿几多。不辞山路远，踏雪也相过。
青枥林深亦有人，一渠流水数家分。山当日午回峰影，草带泥痕过鹿群。
蒸茗气从茅舍出，缲丝声隔竹篱闻。行逢卖药归来客，不惜相随入岛云。
小弟更孩幼，归来不相识。同居虽渐惯，见人犹默默。
宛作越人言，殊乡甘水食。别此最为难，泪尽有馀忆。
两妹日长成，双鬟将及人。已能持宝瑟，自解掩罗巾。
念昔别时小，未知疏与亲。今来识离恨，掩泪方殷勤。
漠漠重云暗，萧萧密雨垂。为霖淹古道，积日满荒陂。
五稼何时获，孤村几户炊。乱流发通圃，腐叶著秋枝。
暮爨新樵湿，晨渔旧浦移。空馀去年菊，花发在东篱。
烟霞春旦赏，松竹故年心。断山疑画障，悬溜泻鸣琴。
草遍南亭合，花开北院深。闲居饶酒赋，随兴欲抽簪。
山中兰叶径，城外李桃园。岂知人事静，不觉鸟声喧。
钓罢归来不系船，江村月落正堪眠。纵然一夜风吹去，只在芦花浅水边。
故人具鸡黍，邀我至田家。绿树村边合，青山郭外斜。
开轩面场圃，把酒话桑麻。待到重阳日，还来就菊花。
屋上春鸠鸣，村边杏花白。持斧伐远扬，荷锄觇泉脉。
归燕识故巢，旧人看新历。临觞忽不御，惆怅远行客。
空山新雨后，天气晚来秋。明月松间照，清泉石上流。
竹喧归浣女，莲动下渔舟。随意春芳歇，王孙自可留。
寒山转苍翠，秋水日潺湲。倚杖柴门外，临风听暮蝉。
渡头馀落日，墟里上孤烟。复值接舆醉，狂歌五柳前。
新晴原野旷，极目无氛垢。郭门临渡头，村树连溪口。
白水明田外，碧峰出山后。农月无闲人，倾家事南亩。
莫笑农家腊酒浑，丰年留客足鸡豚。山重水复疑无路，柳暗花明又一村。
箫鼓追随春社近，衣冠简朴古风存。从今若许闲乘月，拄杖无时夜叩门。
山上层层桃李花，云间烟火是人家。银钏金钗来负水，长刀短笠去烧畲。
渔家在江口，潮水入柴扉。行客欲投宿，主人犹未归。
竹深村路远，月出钓船稀。遥见寻沙岸，春风动草衣。
北山种了种南山，相助力耕岂有偏。愿得人间皆似我，也应四海少荒田。
春草细还生，春雏养渐成。茸茸毛色起，应解自呼名。
移家虽带郭，野径入桑麻。近种篱边菊，秋来未著花。
扣门无犬吠，欲去问西家。报道山中去，归时每日斜。
绿波春浪满前陂，极目连云䎬稏肥。更被鹭鹚千点雪，破烟来入画屏飞。
马蹄踏水乱明霞，醉袖迎风受落花。怪见溪童出门望，鹊声先我到山家。
水亭凉气多，闲棹晚来过。涧影见松竹，潭来闻芰荷。
野童扶醉舞，山鸟助酣歌。幽赏未云遍，烟光奈夕何。
雨余溪水掠堤平，闲看村童谢晚晴。竹马踉蹡冲淖去，纸鸢跋扈挟风鸣。
三冬暂就儒生学，千耦还从父老耕。识字粗堪供赋役，不须辛苦慕公卿。
糁径杨花铺白毡，点溪荷叶叠青钱。笋根雉子无人见，沙上凫雏傍母眠。
朝出沙头日正红，晚来云起半江中。赖逢邻女曾相识，并著莲舟不畏风。
田家老翁住东陂，说道平生隐在兹。鬓白未曾记日月，山青每到识春时。
门前种柳深成巷，野谷流泉添入池。牛壮日耕十亩地，人闲常扫一茅茨。
客来满酌清尊酒，感兴平吟才子诗。岩际窟中藏鼹鼠，潭边竹里隐鸬鹚。
村墟日落行人少，醉后无心怯路歧。今夜只应还寄宿，明朝拂曙与君辞。
巴女骑牛唱竹枝，藕丝菱叶傍江时。不愁日暮还家错，记得芭蕉出槿篱。
春半南阳西，柔桑过村坞。娉娉垂柳风，点点回塘雨。
蓑唱牧牛儿，篱窥茜裙女。半湿解征衫，主人馈鸡黍。
茅檐长扫净无苔，花木成畦手自栽。一水护田将绿绕，两山排闼送青来。
桑条索漠楝花繁，风敛余绿暗度垣。黄鸟数声残午梦，尚疑身属半山园。
孟夏草木长，绕屋树扶疏。众鸟欣有托，吾亦爱吾庐。
既耕亦已种，时还读我书。穷巷隔深辙，颇回故人车。
欢言酌春酒，摘我园中蔬。微雨从东来，好风与之俱。
泛览周王传，流观山海图。俯仰终宇宙，不乐复何如。

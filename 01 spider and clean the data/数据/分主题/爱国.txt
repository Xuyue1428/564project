复楚情何极，亡秦气未平。雄风清角劲，落日大旗明。
缟素酬家国，戈船决死生。胡笳千古恨，一片月临城。
战苦难酬国，仇深敢忆家。一身存汉腊，满目渺胡沙。
落月翻旗影，清霜冷剑花。六军浑散尽，半夜起悲笳。
一旅同仇谊，三秋故主怀。将星沉左辅，卿月隐中台。
东阁尘宾幕，西征愧赋才。月明笳鼓切，今夜为谁哀。
浩气还太虚，丹心照千古。生平未报国，留作忠魂补。
十年驱驰海色寒，孤臣于此望宸銮。繁霜尽是心头血，洒向千峰秋叶丹。
小筑暂高枕，忧时旧有盟。呼樽来揖客，挥麈坐谈兵。
云护牙签满，星含宝剑横。封侯非我意，但愿海波平。
凿开混沌得乌金，藏蓄阳和意最深。爝火燃回春浩浩，洪炉照破夜沉沉。
鼎彝元赖生成力，铁石犹存死后心。但愿苍生俱饱暖，不辞辛苦出山林。
年去年来白发新，匆匆马上又逢春。关河底事空留客，岁月无情不贷人。
一寸丹心图报国，两行清泪为思亲。孤怀激烈难消遣，漫把金盘簇五辛。
匹马南来渡浙河，汴城宫阙远嵯峨。中兴诸将谁降敌，负国奸臣主议和。
黄叶古祠寒雨积，清山荒冢白云多。如何一别朱仙镇，不见将军奏凯歌。
寸寸山河寸寸金，侉离分裂力谁任。杜鹃再拜忧天泪，精卫无穷填海心。
不惜千金买宝刀，貂裘换酒也堪豪。一腔热血勤珍重，洒去犹能化碧涛。
万里乘风去复来，只身东海挟春雷。忍看图画移颜色，肯使江山付劫灰。
浊酒不销忧国泪，救时应仗出群才。拼将十万头颅血，须把乾坤力挽回。
军歌应唱大刀环，誓灭胡奴出玉关。只解沙场为国死，何须马革裹尸还。
春愁难遣强看山，往事惊心泪欲潸。四百万人同一哭，去年今日割台湾。
绝域从军计惘然，东南幽恨满词笺。一箫一剑平生意，负尽狂名十五年。
出门一笑莫心哀，浩荡襟怀到处开。时事难从无过立，达官非自有生来。
风涛回首空三岛，尘壤从头数九垓。休信儿童轻薄语，嗤他赵老送灯台。
力微任重久神疲，再竭衰庸定不支。苟利国家生死以，岂因祸福避趋之。
谪居正是君恩厚，养拙刚于戍卒宜。戏与山妻谈故事，试吟断送老头皮。
海角崖山一线斜，从今也不属中华。更无鱼腹捐躯地，况有龙涎泛海槎。
望断关河非汉帜，吹残日月是胡笳。嫦娥老大无归处，独俺银轮哭桂花。
寂寞枯枰响泬寥，秦淮秋老咽寒潮。白头灯影凉宵里，一局残棋见六朝。
三年羁旅客，今日又南冠。无限山河泪，谁言天地宽。
已知泉路近，欲别故乡难。毅魄归来日，灵旗空际看。
何处它年寄此生，山中江上总关情。无端绕屋长松树，尽把风声作雨声。
徒把金戈挽落晖，南冠无奈北风吹。子房本为韩仇出，诸葛宁知汉祚移。
云暗鼎湖龙去远，月明华表鹤归迟。不须更上新亭望，大不如前洒泪时。
浩荡离愁白日斜，吟鞭东指即天涯。落红不是无情物，化作春泥更护花。
四十年来过半身，望中祇树隔红尘。如今着足空王地，多了从前学杀人。
君王城上竖降旗，妾在深宫那得知。十四万人齐解甲，更无一个是男儿。
万里求文教，王春怆别离。未传不住相，归集祖行诗。
举笔论蕃意，焚香问汉仪。莫言沧海阔，杯度自应知。
应节萸房满，初寒菊圃新。龙旗焕辰极，凤驾俨香闉。
莲井偏宜夏，梅梁更若春。一忻陪雁塔，还似得天身。
间岁流虹节，归轩出禁扃。奔波陶畏景，萧洒梦殊庭。
境象非曾到，崇严昔未经。日斜乌敛翼，风动鹤飘翎。
异苑人争集，凉台笔不停。石门雾露白，玉殿莓苔青。
若匪灾先兆，何缘思入冥。御炉虚仗马，华盖负云亭。
白日成千古，金縢閟九龄。小臣哀绝笔，湖上泣青萍。
凉风飒庭户，渐疑华发侵。已经杨柳谢，犹听蟪蛄吟。
雨助滩声出，云连野色深。鶺鴒今在远，年酒共谁斟。
三宝持圣德，百灵扶仙寿。寿共日月长，德与天地久。
三珠并一珠，驴马没人驱。岁月甲庚午，中兴戊己土。
御苑阳和早，章沟柳色新。托根偏近日，布叶乍迎春。
秀质方含翠，清阴欲庇人。轻云度斜景，多露滴行尘。
袅袅堪离赠，依依独望频。王孙如可赏，攀折在芳辰。
跨鞍今永诀，垂泪别亲宾。汉地行将远，胡关逐望新。
交河拥塞路，陇首暗沙尘。唯有孤明月，犹能远送人。
蝉啸秋云槐叶齐，石榴香老庭枝低。流霞色染紫罂粟，黄蜡纸苞红瓠犀。
玉刻冰壶含露湿，斒斑似带湘娥泣。萧娘初嫁嗜甘酸，嚼破水精千万粒。
西去长沙东上船，思量此事已千年。长春殿掩无人扫，满眼梨花哭杜鹃。
凌霜远涉太湖深，双卷朱旗望橘林。树树笼烟疑带火，山山照日似悬金。
行看采掇方盈手，暗觉馨香已满襟。拣选封题皆尽力，无人不感近臣心。
白马饰金羁，连翩西北驰。借问谁家子，幽并游侠儿。
少小去乡邑，扬声沙漠垂。宿昔秉良弓，楛矢何参差。
控弦破左的，右发摧月支。仰手接飞猱，俯身散马蹄。
狡捷过猴猿，勇剽若豹螭。边城多警急，虏骑数迁移。
羽檄从北来，厉马登高堤。长驱蹈匈奴，左顾凌鲜卑。
弃身锋刃端，性命安可怀。父母且不顾，何言子与妻。
名编壮士籍，不得中顾私。捐躯赴国难，视死忽如归。
躞蹀青骊马，往战城南畿。五历鱼丽阵，三入九重围。
名慑武安将，血污秦王衣。为君意气重，无功终不归。
洞庭水上一株桐，经霜触浪困严风。昔时抽心耀白日，今旦卧死黄沙中。
洛阳名工见咨嗟，一翦一刻作琵琶。白璧规心学明月，珊瑚映面作风花。
帝王见赏不见忘，提携把握登建章。掩抑摧藏张女弹，殷勤促柱楚明光。
年年月月对君子，遥遥夜夜宿未央。未央采女弃鸣篪，争先拂拭生光仪。
茱萸锦衣玉作匣，安念昔日枯树枝。不学衡山南岭桂，至今千年犹未知。
拥旄为汉将，汗马出长城。长城地势险，万里与云平。
凉秋八九月，虏骑入幽并。飞狐白日晚，瀚海愁云生。
羽书时断绝，刁斗昼夜惊。乘墉挥宝剑，蔽日引高旍。
云屯七萃士，鱼丽六郡兵。胡笳关下思，羌笛陇头鸣。
骨都先自詟，日逐次亡精。玉门罢斥候，甲第始修营。
位登万庾积，功立百行成。天长地自久，人道有亏盈。
未穷激楚乐，已见高台倾。当令麟阁上，千载有雄名。
朝发广莫门，暮宿丹水山。左手弯繁弱，右手挥龙渊。
顾瞻望宫阙，俯仰御飞轩。据鞍长叹息，泪下如流泉。
系马长松下，发鞍高岳头。烈烈悲风起，泠泠涧水流。
挥手长相谢，哽咽不能言。浮云为我结，归鸟为我旋。
去家日已远，安知存与亡。慷慨穷林中，抱膝独摧藏。
麋鹿游我前，猿猴戏我侧。资粮既乏尽，薇蕨安可食。
揽辔命徒侣，吟啸绝岩中。君子道微矣，夫子固有穷。
惟昔李骞期，寄在匈奴庭。忠信反获罪，汉武不见明。
我欲竟此曲，此曲悲且长。弃置勿重陈，重陈令心伤。
秋风兰蕙化为茅，南国凄凉气已消。只有所南心不改，泪泉和墨写离骚。
今日共尊王，九原君知否。化鹤倘将来，摩挲柳庄柳。
鸡鸣晓渡关，鸟楼夜系狱。长歌招和魂，一歌一声哭。
只一衣带水，便隔十重雾。能知四国为，独君识时务。
宁死不帝秦，意蹈东海死。当时互抱人，今亦骑箕尾。
手写御屏风，美哉犹有憾。君看红旗扬，神风扫夷舰。
怒鞭尊氏像，泣述山陵志。可怜默默齐，犹复不恤纬。
锁港百不知，惟梦君先觉。到今鴂舌声，遍地设音学。
草莽臣正之，望阙辄哭谒。眼枯泪未枯，中有杜鹃血。
宗五汝宗五，呼天诉民苦。恨不漆头颅，留看民歌舞。
桑边禾黍水重围，时有秋虫上客衣。三过堂东开夕阳，满村黄叶一僧归。
扬州西去真州路，万树垂杨绕岸栽。野店酒香帆尽落，寒塘渔散鹭初回。
晓风残月屯田墓，零露浮云魏帝台。此夕临江动离思，白沙亭畔笛声哀。
十载江南事已非，与君辛苦各生归。愁看京口三军溃，痛说扬州十日围。
碧血未消今战垒，白头相见旧征衣。东京朱祜年犹少，莫向尊前叹式微。
君自垂千古，吾犹恋一生。君臣原大节，儿女亦人情。
折槛生前事，遗碑死后名。存亡虽异路，贞白本相成。
劳劳车马未离鞍，临事方知一死难。三百年来伤国步，八千里外吊民残。
秋风宝剑孤臣泪，落日征旗大将坛。海外尘氛纷未已，诸君莫作等闲看。
望门投止思张俭，忍死须臾待杜根。我自横刀向天笑，去留肝胆两昆仑。
望门投趾怜张俭，直谏陈书愧杜根。手掷欧刀仰天笑，留将公罪后人论。
生平四十老柴荆，此日麻鞋拜故京。谁使山河全破碎，可堪翦伐到园陵。
牛羊践履多新草，冠盖雍容半旧卿。歌泣不成天已暮，悲风日夜起江生。
晓披烟雾入青峦，山寺疏钟万木寒。千古河流成沃野，几年沙势自风湍。
水穿石甲龙鳞动，日绕峰头佛顶宽。宫阙五云天北极，高秋更上九霄看。
我爱东风从东来，花心与我一般开。花成子结因花盛，春满乾坤始凤台。
相州昼锦堂厨酝，卫国淇川岸竹萌。二物烦君走分饷，时哉乘兴倒瑶觥。
满腹诗书漫古今，频年流落易伤心。南冠终日囚军府，北雁何时到上林。
开口摧颓空抱朴，协肩奔走尚腰金。莫邪利剑今何在，不斩奸邪恨最深。
遥夜沉沉满幕霜，有时归梦到家乡。传闻已筑西河馆，自许能肥北海羊。
回首两朝俱草莽，驰心万里绝农桑。人生一死浑闲事，裂眥穿胸不汝忘。
风雪集岁暮，江梅开不迟。朝来幽窗底，明璫缀青枝。
上天播淑气，百卉分四时。寒村值西子，足以昌吾诗。
野暝犹闻远，川明不恨迟。焚山隔岸火，及我系船时。
夜半青灯屋，篱前白水陂。殷勤谢地主，小筑欲深期。
一自胡尘入汉关，十年伊洛路漫漫。青墩溪畔龙钟客，独立东风看牡丹。
竞渡深悲千载冤，忠魂一去讵能还。国亡身殒今何有，只留离骚在世间。
客事久输鹦鹉杯，春愁如接凤凰台。树阴不碍帆影过，雨气却随潮信来。
山似故人堪对饮，花如遗恨不重开。雪篱风榭年年事，辜负风光取次回。
绿杨芳迳莺声小，帘幕烘香桃杏晓。余寒犹峭雨疏疏，好梦自惊人悄悄。
恁君莫问情多少，门外江流罗带绕。直饶明日便相逢，已是一春闲过了。
老子舞时不须拍，梅花乱插乌巾香。樽前作剧莫相笑，我死诸君思此狂。
上马击狂胡，下马草军书。二十抱此志，五十犹癯儒。
大散陈仓间，山川郁盘纡。劲气钟义士，可与共壮图。
坡陁咸阳城，秦汉之故都。王气浮夕霭，宫室生春芜。
安得从王师，汛扫迎皇舆。黄河与函谷，四海通舟车。
士马发燕赵，布帛来青徐。先当营七庙，次第画九衢。
偏师缚可汗，倾都观受俘。上寿大安宫，复如正观初。
丈夫毕此愿，死与蝼蚁殊。志大浩无期，醉胆空满躯。
幅巾藜杖北城头，卷地西风满眼愁。一点烽传散关信，两行雁带杜陵秋。
山河兴废供搔首，身世安危入倚楼。横槊赋诗非复昔，梦魂犹绕古梁州。
腰间羽箭久凋零，太息燕然未勒铭。老子犹堪绝大漠，诸君何至泣新亭。
一身报国有万死，双鬓向人无再青。记取江湖泊船处，卧闻新雁落寒汀。
幽谷那堪更北枝，年年自分着花迟。高标逸韵君知否，正是层冰积雪时。
和戎诏下十五年，将军不战空临边。朱门沉沉按歌舞，厩马肥死弓断弦。
戍楼刁斗催落月，三十从军今白发。笛里谁知壮士心，沙头空照征人骨。
中原干戈古亦闻，岂有逆胡传子孙。遗民忍死望恢复，几处今宵垂泪痕。
病骨支离纱帽宽，孤臣万里客江干。位卑未敢忘忧国，事定犹须待阖棺。
天地神灵扶庙社，京华父老望和銮。出师一表通今古，夜半挑灯更细看。
早岁那知世事艰，中原北望气如山。楼船夜雪瓜洲渡，铁马秋风大散关。
塞上长城空自许，镜中衰鬓已先斑。出师一表真名世，千载谁堪伯仲间。
迢迢天汉西南落，喔喔邻鸡一再鸣。壮志病来消欲尽，出门搔首怆平生。
三万里河东入海，五千仞岳上摩天。遗民泪尽胡尘里，南望王师又一年。
风卷江湖雨暗村，四山声作海涛翻。溪柴火软蛮毡暖，我与狸奴不出门。
僵卧孤村不自哀，尚思为国戍轮台。夜阑卧听风吹雨，铁马冰河入梦来。
死去元知万事空，但悲不见九州同。王师北定中原日，家祭无忘告乃翁。
生当作人杰，死亦为鬼雄。至今思项羽，不肯过江东。
耕犁千亩实千箱，力尽筋疲谁复伤。但得众生皆得饱，不辞羸病卧残阳。
憔悴城南短李绅，多情乌帽染黄尘。读书不了平生事，阅世空存后死身。
落日江山宜唤酒，西风天地正愁人。任他蜂蝶黄花老，明月园林是小春。
宝元元年西夏叛，天子命将临戎行。二年孟春果来寇，高奴城下皆氐羌。
五原偏师急赴敌，昼夜不息趋战场。马烦人怠当劲虏，虽持利器安得强。
二师覆败乃自取，岂是廊庙谋不臧。朝廷又选益经略，三幙贤俊务所长。
或取李悝备边策，或欲五道出朔方。仲夏科民挟弓矢，季冬括驴齎道粮。
官军未进复犯塞，搴旗杀将何倡狂。遂令士卒愈沮气，欲使乘障胆不张。
我愿助画迹且远，侧身西望空凄凉。庶几一言可裨益，临风欲寄鸟翼翔。
所宜畜锐保城壁，转馈先在通行商。守而勿追彼自困，境上未免小夺攘。
譬如蚊虻噆肤体，实於肌血无大伤。此言虽小可喻远，幸公采用不我忘。
诚知公虑若悲度，圣上听用同宪皇。当时岂不历岁月，犹且众镇未陆梁。
况今鹰犬乏雄勇，便拟驰骋徒苍惶。且缓须时励犀卒，终期拉朽功莫当。
偶泊巴东古县前，宦情乡思两绵绵。不堪蜡炬烧残泪，雨打船窗半夜天。
人言此是海门关，海眼无涯骇众观。天地偶然留砥柱，江山有此障狂澜。
坚如猛士敌场立，危似孤臣末世难。明日登峰须造极，渺观宇宙我心宽。
船离洪泽岸头沙，人到淮河意不佳。何必桑乾方是远，中流以北即天涯。
刘岳张韩宣国威，赵张二相筑皇基。长淮咫尺分南北，泪湿秋风欲怨谁。
两岸舟船各背驰，波浪交涉亦难为。只余鸥鹭无拘管，北去南来自在飞。
中原父老莫空谈，逢着王人诉不堪。却是归鸿不能语，一年一度到江南。
睡起髻云松，枕印香腮嫩。愁思到眉尖，齿软尝新杏。
都无鱼雁书，又过莺花阵。宽尽缕金衣，说与伊争信。
江头日日打头风，憔悴归来邴曼容。郑买正应求死鼠，叶公岂是好真龙。
孰居无事陪犀首，未办求封遇万松。却笑千年曹孟德，梦中相对也龙钟。
悠悠万世功，矻矻当年苦。鱼自入深渊，人自居平土。
红日又西沉，白浪长东去。不是望金山，我自思量禹。
无心云自来还去，元共青山相尔汝。霎时迎雨障崔嵬，雨过却寻归路处。
侵天翠竹何曾度，遥见屹然星砥柱。今朝不管乱云深，来伴仙翁山下住。
相对真成泣楚囚，遂无末策到神州。但知绕树如飞鹊，不解营巢似拙鸠。
江北江南犹断绝，秋风秋雨敢淹留。低回又作荆州梦，落日孤云始欲愁。
草合离宫转夕晖，孤云飘泊复何依。山河风景元无异，城郭人民半已非。
满地芦花和我老，旧家燕子傍谁飞。从今别却江南路，化作啼鹃带血归。
万里金瓯失壮图，衮衣颠倒落泥涂。空流杜宇声中血，半脱骊龙颔下须。
老去秋风吹我恶，梦回寒月照人孤。千年成败俱尘土，消得人间说丈夫。
梅花南北路，风雨湿征衣。出岭同谁出，归乡如不归。
山河千古在，城郭一时非。饿死真吾志，梦中行采薇。
几日随风北海游，回从扬子大江头。臣心一片磁针石，不指南方不肯休。
辛苦遭逢起一经，干戈寥落四周星。山河破碎风飘絮，身世浮沉雨打萍。
惶恐滩头说惶恐，零丁洋里叹零丁。人生自古谁无死，留取丹心照汗青。
号令风霆迅，天声动北陬。长驱渡河洛，直捣向燕幽。
马蹀阏氏血，旗袅可汗头。归来报明主，恢复旧神州。
疏枝横玉瘦，小萼点珠光。一朵忽先变，百花皆后香。
欲传春信息，不怕雪埋藏。玉笛休三弄，东君正主张。
愁里高歌梁父吟，犹如金玉戛商音。十年勾践亡吴计，七日包胥哭楚心。
秋送新鸿哀破国，昼行饥虎齧空林。胸中有誓深于海，肯使神州竟陆沉。
梁公乃贞固，勋烈垂竹帛。昌言太后朝，潜运储君策。
待贤开相府，共理登方伯。至今青云人，犹是门下客。
喜友称高儒，旷怀美无度。近为东田诱，遂耽西山趣。
庭有介隐心，得无云泉误。府公中司贵，频贻咫尺素。
郡佐仙省高，亦赠琼瑶句。诮兹长往志，纡彼独游步。
禅子方外期，梦想山中路。艰难亲稼穑，晨夕苦烟雾。
曷若孟尝门，日荣国士遇。铿锵聆绮瑟，攀折迩琼树。
幽践随鹿麋，久期怨蟾兔。情同不系舟，有迹道所恶。
鲁客向西笑，君门若梦中。霜凋逐臣发，日忆明光宫。
复羡二龙去，才华冠世雄。平衢骋高足，逸翰凌长风。
舞袖拂秋月，歌筵闻早鸿。送君日千里，良会何由同。
千蹄万毂一枝芳，要路无媒果自伤。题柱未期归蜀国，曳裾何处谒吴王。
马嘶春陌金羁闹，鸟睡花林绣羽香。酒薄恨浓消不得，却将惆怅问支郎。
教遍宫娥唱遍词，暗中头白没人知。楼中日日歌声好，不问从初学阿谁。
天目西峰古坏坛，坛边相别雪漫漫。如今四十馀年也，还共当时恰一般。
囊里灵龟小似钱，道伊年与我同年。壶中长挈天相逐，何处升天更有天。
吾道将君道且殊，君须全似老君须。寻常有语争堪信，爱说蟠桃似瓮粗。
一饱百情足，一酣万事休。何人不衰老，我老心无忧。
仕者拘职役，农者劳田畴。何人不苦热，我热身自由。
卧风北窗下，坐月南池头。脑凉脱乌帽，足热濯清流。
慵发昼高枕，兴来夜泛舟。何乃有馀适，只缘无过求。
或问诸亲友，乐天是与不。亦无别言语，多道天悠悠。
悠悠君不知，此味深且幽。但恐君知后，亦来从我游。
瓦砾文章岂有媒，两三年只在金台。本师头白须归去，太守门清愿再来。
皓皓玉霜孤雁远，萧萧松岛片帆开。从兹林下终无事，唯只焚香祝上台。
鸡鸣发黄山，暝投虾湖宿。白雨映寒山，森森似银竹。
提携采铅客，结荷水边沐。半夜四天开，星河烂人目。
明晨大楼去，冈陇多屈伏。当与持斧翁，前溪伐云木。
一壶情所寄，四句意能多。秋到无诗酒，其如月色何。
夏氏阶隋乱，自言河朔雄。王师进谷水，兵气临山东。
前扫成皋阵，却下洛阳宫。义合帝图起，威加天宇同。
轩台百年外，虞典一巡中。战龙思王业，倚马赋神功。
长途酒醒腊春寒，嫩蕊香英扑马鞍。不上寿阳公主面，怜君开得却无端。
溪风摆馀冻，溪景衔明春。玉消花滴滴，虬解光鳞鳞。
悬步下清曲，消期濯芳津。千里冰裂处，一勺暖亦仁。
凝精互相洗，漪涟竞将新。忽如剑疮尽，初起百战身。
飘飘苏季子，六印佩何迟。早作诸侯客，兼工古体诗。
尔贤埋照久，余病长年悲。卢绾须征日，楼兰要斩时。
岁阳初盛动，王化久磷缁。为入苍梧庙，看云哭九疑。
岂易访仙踪，云萝千万重。他年来卜隐，此景愿相容。
乱水林中路，深山雪里钟。见君琴酒乐，回首兴何慵。
崔嵬分水岭，高下与云平。上有分流水，东西随势倾。
朝同一源出，暮隔千里情。风雨各自异，波澜相背惊。
势高竞奔注，势曲已回萦。偶值当途石，蹙缩又纵横。
有时遭孔穴，变作呜咽声。褊浅无所用，奔波奚所营。
团团井中水，不复东西征。上应美人意，中涵孤月明。
旋风四面起，并深波不生。坚冰一时合，井深冻不成。
终年汲引绝，不耗复不盈。五月金石铄，既寒亦既清。
易时不易性，改邑不改名。定如拱北极，莹若烧玉英。
君门客如水，日夜随势行。君看守心者，井水为君盟。
蕲州笛竹天下知，郑君所宝尤瑰奇。携来当昼不得卧，一府传看黄琉璃。
体坚色净又藏节，尽眼凝滑无瑕疵。法曹贫贱众所易，腰腹空大何能为。
自从五月困暑湿，如坐深甑遭蒸炊。手磨袖拂心语口，慢肤多汗真相宜。
日暮归来独惆怅，有卖直欲倾家资。谁谓故人知我意，卷送八尺含风漪。
呼奴扫地铺未了，光彩照耀惊童儿。青蝇侧翅蚤虱避，肃肃疑有清飙吹。
倒身甘寝百疾愈，却愿天日恒炎曦。明珠青玉不足报，赠子相好无时衰。
满空寒雨漫霏霏，去路云深锁翠微。牧竖远当烟草立，饥禽闲傍渚田飞。
谁家树压红榴折，几处篱悬白菌肥。对此不堪乡外思，荷蓑遥羡钓人归。
何时得见十三弦，待取无云有月天。愿得金波明似镜，镜中照出月中仙。
病身初谒青宫日，衰貌新垂白发年。寂寞曹司非热地，萧条风雪是寒天。
远坊早起常侵鼓，瘦马行迟苦费鞭。一种共君官职冷，不如犹得日高眠。
权门要路是身灾，散地闲居少祸胎。今日怜君岭南去，当时笑我洛中来。
虫全性命缘无毒，木尽天年为不才。大抵吉凶多自致，李斯一去二疏回。
蹇步垂朱绶，华缨映白须。何因驻衰老，只有且欢娱。
酒兴还应在，诗情可便无。登山与临水，犹未要人扶。
故人河山秀，独立风神异。人许白眉长，天资青云器。
雄辞变文名，高价喧时议。下笔盈万言，皆合古人意。
一从负能名，数载犹卑位。宝剑诚可用，烹鲜是虚弃。
昔闻在河上，高卧自无事。几案终日闲，蒲鞭使人畏。
顷因岁月满，方谢风尘吏。颂德有舆人，荐贤逢八使。
栖鸾往已屈，驯雀今可嗣。此道如不移，云霄坐应致。
县前漳水绿，郭外晋山翠。日得谢客游，时堪陶令醉。
前期今尚远，握手空宴慰。驿路疏柳长，春城百花媚。
裴回白日隐，暝色含天地。一鸟向灞陵，孤云送行骑。
夫君多述作，而我常讽味。赖有琼瑶资，能宽别离思。
槐阴覆堂殿，苔色上阶砌。鸟倦自归飞，云闲独容依。
既将慕幽绝，兼欲看定慧。遇物忘世缘，还家懒生计。
无生妄已息，有妄心可制。心镜常虚明，时人自沦翳。
月满秋夜长，惊乌号北林。天河横未落，斗柄当西南。
寒蛩悲洞房，好鸟无遗音。商飙一夕至，独宿怀重衾。
旧交日千里，隔我浮与沈。人生岂草木，寒暑移此心。
只爱满我腹，争如满害身。到头须扑破，却散与他人。
凤里前年别望郎，丁宁唯恐滞吴乡。劝疏杯酒知妨事，乞与书题作裹粮。
苹鹿未能移海曲，县花寻已落河阳。九原自此无因见，反覆遗踪泪万行。
自到西川住，惟君别有情。常逢对门远，又隔一重城。
高人亦未闲，来往楚云间。剑在心应壮，书穷鬓已斑。
落帆秋水寺，驱马夕阳山。明日南昌尉，空斋又掩关。
横笛喝秋风，清商入疏越。君居不夜城，肯怨孤戍月。
吴兵甚犀利，太白光突兀。日已费千金，廑闻侵一拨。
岂无恶年少，纵酒游侠窟。募为敢死军，去以枭叛卒。
岂无中林士，贯穿学问骨。兵法五十家，浩荡如溟渤。
高悬鹿皮睡，清涧时依樾。分已诺烟霞，全遗事干谒。
既非格猛兽，未可轻华发。北面师其谋，几能止征伐。
何妨秦堇勇，又有曹刿说。尧舜尚询刍，公乎听无忽。
夫子不自炫，世人知者稀。来倾阮氏酒，去著老莱衣。
渭北草新出，关东花欲飞。楚王犹自惑，宋玉且将归。
捧月三更断，藏星七夕明。才闻飘迥路，旋见隔重城。
潭暮随龙起，河秋压雁声。只应惟宋玉，知是楚神名。
绿鬟侍女手纤纤，新捧嫦娥出素蟾。卫玠官高难久立，莫辞双卷水精帘。
彭泽初栽五树时，只应闲看一枝枝。不知天意风流处，要与佳人学画眉。
八座镇雄军，歌谣满路新。汾川三月雨，晋水百花春。
囹圄长空锁，干戈久覆尘。儒僧观子夜，羁客醉红茵。
笔砚行随手，诗书坐绕身。小材多顾盼，得作食鱼人。
恨寄朱弦上，含情意不任。早知云雨会，未起蕙兰心。
灼灼桃兼李，无妨国士寻。苍苍松与桂，仍羡世人钦。
月色苔阶净，歌声竹院深。门前红叶地，不扫待知音。
日出方能起，庭前看种莎。吏来山鸟散，酒熟野人过。
岐路荒城少，烟霞远岫多。同官数相引，下马上西坡。
贫居雀喧噪，况乃静巷陌。夜眠睡不成，空庭闻露滴。
旁有一杯酒，欢然如对客。月光久逾明，照得笔墨白。
平生志舒豁，难可似兹夕。四肢得自便，虽劳不为役。
故人山中住，善治活身策。五谷口不尝，比僧更闲寂。
我今暂得安，自谓脱幽戚。君身长逍遥，日月争老得。
石窗紫藓墙，此世此清凉。研露题诗洁，消冰煮茗香。
闲云春影薄，孤磬夜声长。何计休为吏，从师老草堂。
自闻憔客说，无计得相寻。几世传高卧，全家在一林。
养情书览苦，采药路多深。愿得为邻里，谁能说此心。
先生修道处，茆屋远嚣氛。叩齿坐明月，支颐望白云。
精神含药色，衣服带霞纹。无话瀛洲路，多年别少君。
楚水临轩积，澄鲜一亩馀。柳根连岸尽，荷叶出萍初。
极浦清相似，幽禽到不虚。夕阳庭际眺，槐雨滴疏疏。
家住锦水上，身征辽海边。十书九不到，一到忽经年。
桂满三五夕，蓂开二八时。清辉飞鹊鉴，新影学蛾眉。
皎洁临疏牖，玲珑鉴薄帷。愿言从爱客，清夜幸同嬉。
造化生微物，常能应候鸣。初离何处树，又发去年声。
未蜕唯愁动，才飞似解惊。闻来邻海徼，恨起过边城。
骚屑随风远，悠扬类雪轻。报秋凉渐至，嘶月思偏清。
互默疑相答，微摇似欲行。繁音人已厌，朽壳蚁犹争。
朝士严冠饰，宫嫔逞鬓名。乱依西日噪，多引北归情。
筱露凝潜吸，蛛丝忽迸萦。此时吟立者，不觉万愁生。
年少辞家从冠军，金鞍宝剑去邀勋。不知马骨伤寒水，惟见龙城起暮云。
一夜好风吹，新花一万枝。风前调玉管，花下簇金羁。
少小边州惯放狂，骣骑蕃马射黄羊。如今年老无筋力，犹倚营门数雁行。
家本清河住五城，须凭弓箭得功名。等闲飞鞚秋原上，独向寒云试射声。
弓背霞明剑照霜，秋风走马出咸阳。未收天子河湟地，不拟回头望故乡。
霜满中庭月满楼，金樽玉柱对清秋。当年称意须行乐，不到天明不肯休。
君把一尺诏，南游济沧浪。受恩忘险艰，不道歧路长。
戎狄方构患，休牛殊未遑。三秦千仓空，战卒如饿狼。
委输资外府，诹谋寄贤良。有才当陈力，安得遂翱翔。
岂不慎井赋，赋均人亦康。遥知轩车到，万室安耕桑。
火伏金气腾，昊天欲苍茫。寒蝉惨巴邓，秋色愁沅湘。
昨日携手西，于今芸再黄。欢娱讵几许，复向天一方。
蹢躅话世故，惆怅举离觞。共求数刻欢，戏谑君此堂。
今日把手笑，少时各他乡。身名同风波，聚散未易量。
曷月还朝天，及时开智囊。前期傥犹阔，加饭勉自强。
冰霜肌骨称童年，羽驾何由到俗间。丹灶化金留秘诀，仙宫嗽玉叩玄关。
壶中世界青天近，洞里烟霞白日闲。若许随师去尘网，愿陪鸾鹤向三山。
定获英奇不在多，然须设网遍山河。禽虽一目罗中得，岂可空张一目罗。
伊商胡越尚同图，管蔡如何有异谟。不念祖宗危社稷，强于仁圣遣行诛。
为主坚能不顾身，赴汤蹈火见忠臣。后来邦国论心义，谁是君王出热人。
燕有黄金台，远致望诸君。嗛嗛事强怨，三岁有奇勋。
悠哉辟疆理，东海漫浮云。宁知世情异，嘉谷坐熇焚。
致令委金石，谁顾蠢蠕群。风波欻潜构，遗恨意纷纭。
岂不善图后，交私非所闻。为忠不顾内，晏子亦垂文。
我是北人长北望，每嗟南雁更南飞。君今又作岭南别，南雁北归君未归。
洞主参承惊豸角，岛夷安集慕霜威。黄家贼用镩刀利，白水郎行旱地稀。
蜃吐朝光楼隐隐，鳌吹细浪雨霏霏。毒龙蜕骨轰雷鼓，野象埋牙劚石矶。
火布垢尘须火浣，木绵温软当绵衣。桄榔面碜槟榔涩，海气常昏海日微。
蛟老变为妖妇女，舶来多卖假珠玑。此中无限相忧事，请为殷勤事事依。
气敌三人杰，交深一纸书。我投冰莹眼，君报水怜鱼。
髀股惟夸瘦，膏肓岂暇除。伤心死诸葛，忧道不忧馀。
望有经纶钓，虔收宰相刀。江文驾风远，云貌接天高。
国待球琳器，家藏虎豹韬。尽将千载宝，埋入五原蒿。
白马双旌队，青山八阵图。请缨期系虏，枕草誓捐躯。
势激三千壮，年应四十无。遥闻不瞑目，非是不怜吴。
雕鹗生难敌，沉檀死更香。儿童喧巷市，羸老哭碑堂。
雁起沙汀暗，云连海气黄。祝融峰上月，几照北人丧。
回雁峰前雁，春回尽却回。联行四人去，同葬一人来。
铙吹临江返，城池隔雾开。满船深夜哭，风棹楚猿哀。
杜预春秋癖，扬雄著述精。在时兼不语，终古定归名。
耒水波文细，湘江竹叶轻。平生思风月，潜寐若为情。
三百六旬长扰扰，不冲风雨即尘埃。久惭朝士无裨补，空愧高僧数往来。
学道穷年何所得，吟诗竟日未能回。天寒古寺游人少，红叶窗前有几堆。
天星牢落鸡喔咿，仆夫起餐车载脂。正当穷冬寒未已，借问君子行安之。
会朝元正无不至，受命上宰须及期。侍从近臣有虚位，公今此去归何时。
断送一生惟有酒，寻思百计不如闲。莫忧世事兼身事，须著人间比梦间。
湛湛腾空下碧霄，地卑湿处更偏饶。菅茅丰草皆沾润，不道良田有旱苗。
鼎臣休浣隙，方外结遥心。别业青霞境，孤潭碧树林。
每驰东墅策，遥弄北溪琴。帝眷纾时豫，台园赏岁阴。
移銮明月沼，张组白云岑。御酒瑶觞落，仙坛竹径深。
三光悬圣藻，五等冠朝簪。自昔皇恩感，咸言独自今。
系马宫槐老，持杯店菊黄。故交今不见，流恨满川光。
昨夜蕃兵报国仇，沙州都护破凉州。黄河九曲今归汉，塞外纵横战血流。
野径东风起，山扉度日开。晴光拆红萼，流水长青苔。
逋客殊未去，芳时已再来。非关恋春草，自是欲裴回。
锦缆龙舟万里来，醉乡繁盛忽尘埃。空馀两岸千株柳，雨叶风花作恨媒。
綵翠仙衣红玉肤，轻盈年在破瓜初。霞杯醉劝刘郎赌，云髻慵邀阿母梳。
不怕寒侵缘带宝，每忧风举倩持裾。谩图西子晨妆样，西子元来未得如。
晓霁长风里，劳歌赴远期。云轻归海疾，月满下山迟。
旅望因高尽，乡心遇物悲。故林遥不见，况在落花时。
汉月生辽海，曈曨出半晖。合昏玄兔郡，中夜白登围。
晕落关山迥，光含霜霰微。将军听晓角，战马欲南归。
无事今朝来下狱，谁期十月是横河。君看鹰隼俱堪击，为报蜘蛛收网罗。
修蛇横洞庭，吞象临江岛。积骨成巴陵，遗言闻楚老。
水穷三苗国，地窄三湘道。岁晏天峥嵘，时危人枯槁。
思归阴丧乱，去国伤怀抱。郢路方丘墟，章华亦倾倒。
风悲猿啸苦，木落鸿飞早。日隐西赤沙，月明东城草。
关河望已绝，氛雾行当扫。长叫天可闻，吾将问苍昊。
永王正月东出师，天子遥分龙虎旗。楼船一举风波静，江汉翻为燕鹜池。
汉家兵马乘北风，鼓行而西破犬戎。尔随汉将出门去，剪虏若草收奇功。
君王按剑望边色，旄头已落胡天空。匈奴系颈数应尽，明年应入蒲萄宫。
三川北虏乱如麻，四海南奔似永嘉。但用东山谢安石，为君谈笑净胡沙。
窜逐勿复哀，惭君问寒灰。浮云本无意，吹落章华台。
远别泪空尽，长愁心已摧。二年吟泽畔，憔悴几时回。
雷鼓嘈嘈喧武昌，云旗猎猎过寻阳。秋毫不犯三吴悦，春日遥看五色光。
龙盘虎踞帝王州，帝子金陵访故丘。春风试暖昭阳殿，明月还过鳷鹊楼。
二帝巡游俱未回，五陵松柏使人哀。诸侯不救河南地，更喜贤王远道来。
丹阳北固是吴关，画出楼台云水间。千岩烽火连沧海，两岸旌旗绕碧山。
王出三江按五湖，楼船跨海次扬都。战舰森森罗虎士，征帆一一引龙驹。
长风挂席势难回，海动山倾古月摧。君看帝子浮江日，何似龙骧出峡来。
祖龙浮海不成桥，汉武寻阳空射蛟。我王楼舰轻秦汉，却似文皇欲渡辽。
帝宠贤王入楚关，扫清江汉始应还。初从云梦开朱邸，更取金陵作小山。
试借君王玉马鞭，指挥戎虏坐琼筵。南风一扫胡尘静，西入长安到日边。
金陵风景好，豪士集新亭。举目山河异，偏伤周顗情。
四坐楚囚悲，不忧社稷倾。王公何慷慨，千载仰雄名。
龙马花雪毛，金鞍五陵豪。秋霜切玉剑，落日明珠袍。
斗鸡事万乘，轩盖一何高。弓摧南山虎，手接太行猱。
酒后竞风采，三杯弄宝刀。杀人如剪草，剧孟同游遨。
发愤去函谷，从军向临洮。叱咤经百战，匈奴尽奔逃。
归来使酒气，未肯拜萧曹。羞入原宪室，荒淫隐蓬蒿。
象设隆新宇，龙潜想旧居。碧楼披玉额，丹仗导金舆。
代日兴光近，周星掩曜初。空歌清沛筑，梵乐奏胡书。
帝造环三界，天文贲六虚。康哉孝理日，崇德在真如。
掖垣春色自天来，红药当阶次第开。萱草丛丛尔何物，等闲穿破绿莓苔。
苍苍枫树林，草合废宫深。越水风浪起，吴王歌管沈。
燕归巢已尽，鹤语冢难寻。旅泊彼何夜，希君抽玉琴。
颍阳春色似河阳，一望繁花一县香。今日送官君最恨，可怜才子白须长。
鸢飞杳杳青云里，鸢鸣萧萧风四起。旗尾飘扬势渐高，箭头砉划声相似。
长空悠悠霁日悬，六翮不动凝飞烟。游鶤翔雁出其下，庆云清景相回旋。
忽闻饥乌一噪聚，瞥下云中争腐鼠。腾音砺吻相喧呼，仰天大吓疑鸳雏。
畏人避犬投高处，俯啄无声犹屡顾。青鸟自爱玉山禾，仙禽徒贵华亭露。
朴樕危巢向暮时，毰毸饱腹蹲枯枝。游童挟弹一麾肘，臆碎羽分人不悲。
天生众禽各有类，威凤文章在仁义。鹰隼仪形蝼蚁心，虽能戾天何足贵。
何处深春好，春深豪士家。多沽味浓酒，贵买色深花。
已臂鹰随马，连催妓上车。城南踏青处，村落逐原斜。
萧条郡城闭，旅馆空寒烟。秋月对愁客，山钟摇暮天。
新知偶相访，斗酒情依然。一宿阻长会，清风徒满川。
秦时明月汉时关，万里长征人未还。但使龙城飞将在，不教胡马度阴山。
闲阶夜雨滴，偏入别情中。断续清猿应，淋漓候馆空。
气令烦虑散，时与早秋同。归客龙山道，东来杂好风。
百里烟尘散杳冥，新平一隰草青青。八公山石君知否，休更中原作彗星。
初映钩如线，终衔镜似钩。远澄秋水色，高倚晓河流。
紫微深锁敞丹轩，太帝亲谈不死门。从此百寮俱拜后，走龙鞭虎下昆崙。
池上今宵风月凉，闲教少乐理霓裳。集仙殿里新词到，便播笙歌作乐章。
悠悠一别已三年，相望相思明月天。肠断青天望明月，别来三十六回圆。
巧者力苦劳，智者心苦忧。爱君无巧智，终岁闲悠悠。
尝登御史府，亦佐东诸侯。手操纠谬简，心运决胜筹。
宦途似风水，君心如虚舟。泛然而不有，进退得自由。
今来脱豸冠，时往侍龙楼。官曹称心静，居处随迹幽。
冬负南荣日，支体甚温柔。夏卧北窗风，枕席如凉秋。
南山入舍下，酒瓮在床头。人间有闲地，何必隐林丘。
顾我愚且昧，劳生殊未休。一入金门直，星霜三四周。
主恩信难报，近地徒久留。终当乞闲官，退与夫子游。
如来说偈赞，菩萨著论议。是故宗律师，以诗为佛事。
一音无差别，四句有诠次。欲使第一流，皆知不二义。
精洁沾戒体，闲淡藏禅味。从容恣语言，缥缈离文字。
旁延邦国彦，上达王公贵。先以诗句牵，后令入佛智。
人多爱师句，我独知师意。不似休上人，空多碧云思。
悲君老别我沾巾，七十无家万里身。愁见舟行风又起，白头浪里白头人。
三十四十五欲牵，七十八十百病缠。五十六十却不恶，恬淡清净心安然。
已过爱贪声利后，犹在病羸昏耄前。未无筋力寻山水，尚有心情听管弦。
闲开新酒尝数醆，醉忆旧诗吟一篇。敦诗梦得且相劝，不用嫌他耳顺年。
自知清冷似冬凌，每被人呼作律僧。今夜酒醺罗绮暖，被君融尽玉壶冰。
风光引步酒开颜，送老消春嵩洛间。朝蹋落花相伴出，暮随飞鸟一时还。
我为病叟诚宜退，君是才臣岂合闲。可惜济时心力在，放教临水复登山。
世事平分众所知，何尝苦乐不相随。唯馀耽酒狂歌客，只有乐时无苦时。
亦知数出妨将息，不可端居守寂寥。病即药窗眠尽日，兴来酒席坐通宵。
贤人易狎须勤饮，姹女难禁莫慢烧。张道士输白道士，一杯沆瀣便逍遥。
往岁曾为西邑吏，惯从骆口到南秦。三时云冷多飞雪，二月山寒少有春。
我思旧事犹惆怅，君作初行定苦辛。仍赖愁猿寒不叫，若闻猿叫更愁人。
促席留欢日未曛，远坊归思已纷纷。无妨按辔行乘月，何必逃杯走似云。
银烛忍抛杨柳曲，金鞍潜送石榴裙。到时常晚归时早，笑乐三分校一分。
兀兀寄形群动内，陶陶任性一生间。自抛官后春多梦，不读书来老更闲。
琴里知闻唯渌水，茶中故旧是蒙山。穷通行止常相伴，难道吾今无往还。
微雨夜来歇，江南春色回。本惊时不住，还恐老相催。
人好千场醉，花无百日开。岂堪沧海畔，为客十年来。
桂林须产千株桂，未解当天影日开。我到月中收得种，为君移向故园栽。
天涯憔悴身，一望一沾巾。在处有芳草，满城无故人。
怀才皆得路，失计自伤春。清镜不能照，鬓毛愁更新。
家依楚塞穷秋别，身逐孤舟万里行。一曲巴歌半江月，便应消得二毛生。
世故还相见，天涯共向东。春归江海上，人老别离中。
郡吏名何晚，沙鸥道自同。甘泉须早献，且莫叹飘蓬。
几年调弄七条丝，元化分功十指知。泉迸幽音离石底，松含细韵在霜枝。
窗中顾兔初圆夜，竹上寒蝉尽散时。唯有此时心更静，声声可作后人师。
去去何时却见君，悠悠烟水似天津。明年今夜有明月，不是今年看月人。
玉仙瑶瑟夜珊珊，月过楼西桂烛残。风景人间不如此，动摇湘水彻明寒。
元载相公曾借箸，宪宗皇帝亦留神。旋见衣冠就东市，忽遗弓剑不西巡。
牧羊驱马虽戎服，白发丹心尽汉臣。唯有凉州歌舞曲，流传天下乐闲人。
千里长河初冻时，玉珂瑶珮响参差。浮生却似冰底水，日夜东流人不知。
烟笼寒水月笼沙，夜泊秦淮近酒家。商女不知亡国恨，隔江犹唱后庭花。
岁暮天涯客，寒窗欲晓时。君恩空自感，乡思梦先知。
重谊人愁别，惊栖鹊恋枝。不堪楼上角，南向海风吹。
凉多夜永拥山袍，片石闲欹不觉劳。蟋蟀绕床无梦寐，梧桐满地有萧骚。
平生乐道心常切，五字逢人价合高。破落西窗向残月，露声如雨滴蓬蒿。
旧隐终牵梦，春残结束归。溪山无伴过，风雨有花飞。
片石留题字，孤潭照浣衣。邻僧喜相接，扫径与开扉。
永日还欹枕，良宵亦曲肱。神闲无万虑，壁冷有残灯。
香影浮龛象，瓶声著井冰。寻思到何处，海上断崖僧。
妙刮筠篁制，纤柔玉柄同。拂蝇声满室，指月影摇空。
敢舍经行外，常将宴坐中。挥谈一无取，千万愧生公。
绵绵堤草拂征轮，龙虎俱辞楚水滨。只见胜之为御史，不知梅福是仙人。
地推八米源流盛，才笑三张事业贫。一种西归一般达，柏台霜冷夏城春。
百尺高台勃勃州，大刀长戟汉诸侯。征鸿过尽边云阔，战马闲来塞草秋。
国计已推肝胆许，家财不为子孙谋。仍闻陇蜀由多事，深喜将军未白头。
日落沧江晚，停桡问土风。城临巴子国，台没汉王宫。
荒服仍周甸，深山尚禹功。岩悬青壁断，地险碧流通。
古木生云际，归帆出雾中。川途去无限，客思坐何穷。
匈奴犹未灭，魏绛复从戎。怅别三河道，言追六郡雄。
雁山横代北，狐塞接云中。勿使燕然上，惟留汉将功。
玉峰青云十二枝，金母和云赐瑶姬。花宫磊砢楚宫外，列仙八面星斗垂。
秀色无双怨三峡，春风几梦襄王猎。青鸾不在懒吹箫，斑竹题诗寄江妾。
飘飖丝散巴子天，苔裳玉辔红霞幡。归时白帝掩青琐，琼枝草草遗湘烟。
水向东流竟不回，红颜白发递相催。壮心暗逐高歌尽，往事空因半醉来。
云护雁霜笼澹月，雨连莺晓落残梅。西楼怅望芳菲节，处处斜阳草似苔。
旅舍残春宿雨晴，恍然心地忆咸京。树头蜂抱花须落，池面鱼吹柳絮行。
禅伏诗魔归净域，酒冲愁阵出奇兵。两梁免被尘埃污，拂拭朝簪待眼明。
九疑山深几千里，峰谷崎岖人不到。山中旧有仙姥家，十里飞泉绕丹灶。
如今道士三四人，茹芝炼玉学轻身。霓裳羽盖傍临壑，飘飖似欲来云鹤。
朝阳岩下湘水深，朝阳洞口寒泉清。零陵城郭夹湘岸，岩洞幽奇带郡城。
荒芜自古人不见，零陵徒有先贤传。水石为娱安可羡，长歌一曲留相劝。
东出卢龙塞，浩然客思孤。亭堠列万里，汉兵犹备胡。
边尘涨北溟，虏骑正南驱。转斗岂长策，和亲非远图。
惟昔李将军，按节出皇都。总戎扫大漠，一战擒单于。
常怀感激心，愿效纵横谟。倚剑欲谁语，关河空郁纡。
将军族贵兵且强，汉家已是浑邪王。子孙相承在朝野，至今部曲燕支下。
控弦尽用阴山儿，登阵常骑大宛马。银鞍玉勒绣蝥弧，每逐嫖姚破骨都。
李广从来先将士，卫青未肯学孙吴。传有沙场千万骑，昨日边庭羽书至。
城头画角三四声，匣里宝刀昼夜鸣。意气能甘万里去，辛勤判作一年行。
黄云白草无前后，朝建旌旄夕刁斗。塞下应多侠少年，关西不见春杨柳。
从军借问所从谁，击剑酣歌当此时。远别无轻绕朝策，平戎早寄仲宣诗。
三峡与三壕，门阑梦去劳。细冰和洛水，初雪洒嵩高。
大雅何由接，微荣亦已逃。寒窗不可寐，风地叶萧骚。
醉时颠蹶醒时羞，麹糵推人不自由。叵耐一双穷相眼，不堪花卉在前头。
二庭归望断，万里客心愁。山路犹南属，河源自北流。
晚风连朔气，新月照边秋。灶火通军壁，烽烟上戍楼。
龙庭但苦战，燕颔会封侯。莫作兰山下，空令汉国羞。
业广因功苦，拳拳志士心。九流难酌挹，四海易消沈。
对景嗟移晷，窥园讵改阴。三冬劳聚学，驷景重兼金。
刺股情方励，偷光思益深。再中如可冀，终嗣绝编音。
年来不自得，一望几伤心。风转蕙兰色，月移松桂阴。
马随边草远，帆落海云深。明旦各分首，更听梁甫吟。
春草越吴间，心期旦夕还。酒乡逢客病，诗境遇僧闲。
倚棹冰生浦，登楼雪满山。东风不可待，归鬓坐斑斑。
二乘皆曰不堪任，上士之人智慧深。欲得神通等居士，无过无物总无心。
与君诗兴素来狂，况入清秋夜景长。溪阁共谁看好月，莎阶应独听寒螀。
卷中新句诚堪喜，身外浮名不足忙。会约垂名继前哲，任他玄发尽如霜。
塞北途辽远，城南战苦辛。幡旗如鸟翼，甲胄似鱼鳞。
冻水寒伤马，悲风愁杀人。寸心明白日，千里暗黄尘。
扬眉斗目恶精神，捏合将来恰似真。刚被时流借拳势，不知身自是泥人。
信陵门下识君偏，骏马轻裘正少年。寒雨送归千里外，东风沉醉百花前。
身随玉帐心应惬，官佐龙符势又全。久客未知何计是，参差去借汶阳田。
爱君青袍色，芳草能相似。官重法家流，名高墨曹吏。
春衣淮上宿，美酒江边醉。楚酪沃雕胡，湘羹糁香饵。
前朝山水国，旧日风流地。苏山逐青骢，江家驱白鼻。
右军尚少年，三领东方骑。亦过小丹阳，应知百城贵。
画戟朱楼映晚霞，高梧寒柳度飞鸦。门前不见归轩至，城上愁看落日斜。
山头兰若石楠春，山下清明烟火新。此日何穷礼禅客，归心谁是恋禅人。
听钟到灵观，仙子喜相寻。茅洞几千载，水声寒至今。
读碑丹井上，坐石涧亭阴。清兴未云尽，烟霞生夕林。
分曹归政养耆年，李下何由更正冠。贤相赋诗同啸傲，圣君优诏去盘桓。
庞眉老叟俱称寿，凌雪乔松岂畏寒。屈指五人齐五福，乡人须作二疏看。
石静如开镜，山高若耸莲。笋竿抽玉管，花蔓缀金钿。
开阁雨吹尘，陶家揖上宾。湖山万叠翠，汀树一行春。
景逼归檐燕，歌喧已醉身。登临兴未足，喜有数年因。
冷艳全欺雪，余香乍入衣。春风且莫定，吹向玉阶飞。
征鞍欲上醉还留，南浦春生百草头。丞相新裁别离曲，声声飞出旧梁州。
闲馀何处觉身轻，暂脱朝衣傍水行。鸥鸟亦知人意静，故来相近不相惊。
日日恨何穷，巴云旧隐空。一为栖寓客，二见北归鸿。
有道期攀桂，无门息转蓬。赁居将罄比，乞食与僧同。
花月登临处，江山怅望中。众皆轻病骥，谁肯救焦桐。
坐惜春还至，愁吟夜每终。谷寒思变律，叶晚怯回风。
谒蔡惭王粲，怜衡冀孔融。深恩知尚在，何处问穷通。
望极春城上，开筵近鸟巢。白花檐外朵，青柳槛前梢。
池水观为政，厨烟觉远庖。西川供客眼，唯有此江郊。
秋水通沟洫，城隅进小船。晚凉看洗马，森木乱鸣蝉。
菱熟经时雨，蒲荒八月天。晨朝降白露，遥忆旧青毡。
新亭结搆罢，隐见清湖阴。迹籍台观旧，气溟海岳深。
圆荷想自昔，遗堞感至今。芳宴此时具，哀丝千古心。
主称寿尊客，筵秩宴北林。不阻蓬荜兴，得兼梁甫吟。
江度寒山阁，城高绝塞楼。翠屏宜晚对，白谷会深游。
急急能鸣雁，轻轻不下鸥。彝陵春色起，渐拟放扁舟。
廊庙之具裴施州，宿昔一逢无此流。金钟大镛在东序，冰壶玉衡悬清秋。
自从相遇感多病，三岁为客宽边愁。尧有四岳明至理，汉二千石真分忧。
几度寄书白盐北，苦寒赠我青羔裘。霜雪回光避锦袖，龙蛇动箧蟠银钩。
紫衣使者辞复命，再拜故人谢佳政。将老已失子孙忧，后来况接才华盛。
野老篱前江岸回，柴门不正逐江开。渔人网集澄潭下，贾客船随返照来。
长路关心悲剑阁，片云何意傍琴台。王师未报收东郡，城阙秋生画角哀。
坦腹江亭暖，长吟野望时。水流心不竞，云在意俱迟。
寂寂春将晚，欣欣物自私。江东犹苦战，回首一颦眉。
竹凉侵卧内，野月满庭隅。重露成涓滴，稀星乍有无。
暗飞萤自照，水宿鸟相呼。万事干戈里，空悲清夜徂。
苑外江头坐不归，水精宫殿转霏微。桃花细逐杨花落，黄鸟时兼白鸟飞。
纵饮久判人共弃，懒朝真与世相违。吏情更觉沧洲远，老大徒伤未拂衣。
少陵野老吞声哭，春日潜行曲江曲。江头宫殿锁千门，细柳新蒲为谁绿。
忆昔霓旌下南苑，苑中万物生颜色。昭阳殿里第一人，同辇随君侍君侧。
辇前才人带弓箭，白马嚼啮黄金勒。翻身向天仰射云，一笑正坠双飞翼。
明眸皓齿今何在，血污游魂归不得。清渭东流剑阁深，去住彼此无消息。
人生有情泪沾臆，江水江花岂终极。黄昏胡骑尘满城，欲往城南望城北。
岁暮远为客，边隅还用兵。烟尘犯雪岭，鼓角动江城。
天地日流血，朝廷谁请缨。济时敢爱死，寂寞壮心惊。
朝来新火起新烟，湖色春光净客船。绣羽衔花他自得，红颜骑竹我无缘。
胡童结束还难有，楚女腰肢亦可怜。不见定王城旧处，长怀贾傅井依然。
虚沾焦举为寒食，实藉严君卖卜钱。钟鼎山林各天性，浊醪粗饭任吾年。
此身飘泊苦西东，右臂偏枯半耳聋。寂寂系舟双下泪，悠悠伏枕左书空。
十年蹴踘将雏远，万里秋千习俗同。旅雁上云归紫塞，家人钻火用青枫。
秦城楼阁烟花里，汉主山河锦绣中。春去春来洞庭阔，白苹愁杀白头翁。
补衲随缘住，难违尘外踪。木杯能渡水，铁钵肯降龙。
到处栖云榻，何年卧雪峰。知师归日近，应偃旧房松。
酒泉布衣旧才子，少小知名帝城里。一篇飞入九重门，乐府喧喧闻至尊。
宫中美人皆唱得，七贵因之尽相识。南邻北里日经过，处处淹留乐事多。
不脱弊裘轻锦绮，长吟佳句掩笙歌。贤王贵主於我厚，骏马苍头如己有。
暗将心事隔风尘，尽掷年光逐杯酒。青门几度见春归，折柳寻花送落晖。
杜陵往往逢秋暮，望月临风攀古树。繁霜入鬓何足论，旧国连天不知处。
尔来倏忽五十年，却忆当时思眇然。多识故侯悲宿草，曾看流水没桑田。
百人会中一身在，被褐饮瓢终不改。陌头车马共营营，不解如君任此生。
汉家旌帜满阴山，不遣胡儿匹马还。愿得此身长报国，何须生入玉门关。
男儿何不带吴钩，收取关山五十州。请君暂上凌烟阁，若个书生万户侯。
三年同看锦城花，银烛连宵照绮霞。报国从来先意气，临岐不用重咨嗟。
吴洲云海接，楚驿梦林长。符节分忧重，鹓鸿去路翔。
艳歌愁翠黛，宝瑟韵清商。洲草遥池合，春风晓旆张。
晋臣多乐广，汉主识冯唐。不作经年别，离魂亦未伤。
曾傍龙舟拂翠华，至今凝恨倚天涯。但经春色还秋色，不觉杨家是李家。
背日古阴从北朽，逐波疏影向南斜。年年只有晴风便，遥为雷塘送雪花。
晓屐归来岳寺深，尝思道侣会东林。昏沈天竺看经眼，萧索净名老病心。
云盖数重横陇首，苔花千点遍松阴。知君超达悟空旨，三径闲行抱素琴。
子规夜夜啼槠叶，远道逢春半是愁。芳草伴人还易老，落花随水亦东流。
山临睥睨恒多雨，地接潇湘畏及秋。唯羡君为周柱史，手持黄纸到沧洲。
将军出紫塞，冒顿在乌贪。笳喧雁门北，阵翼龙城南。
雕弓夜宛转，铁骑晓参驔。应须驻白日，为待战方酣。
连山尽塞水萦回，山上戍门临水开。珠帘直下一百丈，日暖游鳞自相向。
昔人爱险闭层城，今人复爱闲江清。沙洲枫岸无来客，草绿花开山鸟鸣。
独受主恩归，当朝似者稀。玉壶分御酒，金殿赐春衣。
拂席流莺醉，鸣鞭骏马肥。满台簪白笔，捧手恋清辉。
东风节气近清明，车马争来满禁城。二十八人初上牒，百千万里尽传名。
谁家不借花园看，在处多将酒器行。共贺春司能鉴识，今年定合有公卿。
不遇修寺日，无钱入影堂。故来空礼拜，临去重添香。
僧得名难近，灯传火已长。发心依止后，借住有邻房。
佳句成来谁不伏，神丹偷去亦须防。风前莫怪携诗藁，本是吴吟荡桨郎。
万顷浸天色，千寻穷地根。舟移城入树，岸阔水浮村。
闲鹭惊箫管，潜虬傍酒樽。暝来呼小吏，列火俨归轩。
花绶傍腰新，关东县欲春。残书厌科斗，旧阁别麒麟。
虞坂临官舍，条山映吏人。看君有知己，坦腹向平津。
青袍美少年，黄绶一神仙。微子城东面，梁王苑北边。
桃花色似马，榆荚小于钱。单父闻相近，家书早为传。
上马带吴钩，翩翩度陇头。小来思报国，不是爱封侯。
万里乡为梦，三边月作愁。早须清黠虏，无事莫经秋。
东城攀柳叶，柳叶低著草。少壮莫轻年，轻年有人老。
柳发遍川岗，登高堪断肠。雨烟轻漠漠，何树近君乡。
赠君折杨柳，颜色岂能久。上客莫沾巾，佳人正回首。
新柳送君行，古柳伤君情。突兀临荒渡，婆娑出旧营。
隋家两岸尽，陶宅五株平。日暮偏愁望，春山有鸟声。
涢川水竹十家馀，渔艇蓬门对岸居。大胜尘中走鞍马，与他军府判文书。
寂寞掩荆扉，昏昏坐欲痴。事无前定处，愁有并来时。
日影才添线，鬓根已半丝。明庭正公道，应许苦心诗。
汉家轻壮士，无状杀彭王。一遇风尘起，令谁守四方。
天上万年枝，人间不可窥。道场三教会，心地百王期。
侍读沾恩早，传香驻日迟。在筵还向道，通籍许言诗。
空愧陪仙列，何阶答圣慈。从今精至理，长愿契无为。
万古商於地，凭君泣路岐。固难寻绮季，可得信张仪。
雨气燕先觉，叶阴蝉遽知。望乡尤忌晚，山晚更参差。
饥乌翻树晚鸡啼，泣过秋原没马泥。二纪征南恩与旧，此时丹旐玉山西。
玉帐牙旗得上游，安危须共主君忧。窦融表已来关右，陶侃军宜次石头。
岂有蛟龙愁失水，更无鹰隼与高秋。昼号夜哭兼幽显，早晚星关雪涕收。
羽翼摧残日，郊园寂寞时。晓鸡惊树雪，寒鹜守冰池。
急景忽云暮，颓年浸已衰。如何匡国分，不与夙心期。
高楼怀古动悲歌，鹳雀今无野燕过。树隔五陵秋色早，水连三晋夕阳多。
渔人遗火成寒烧，牧笛吹风起夜波。十载重来值摇落，天涯归计欲如何。
上巳接寒食，莺花寥落晨。微微泼火雨，草草踏青人。
凉似三秋景，清无九陌尘。与余同病者，对此合伤神。
愁鬓丁年白，寒灯丙夜青。不眠惊戍鼓，久客厌邮铃。
汹汹城喷海，疏疏屋漏星。十年穷父子，相守慰飘零。
淮南有小山，嬴女隐其间。折桂芙蓉浦，吹箫明月湾。
扇掩将雏曲，钗承堕马鬟。欢情本无限，莫掩洛城关。
晋楚忙忙起战尘，龚黄门外有高人。一畦云薤三株竹，席上先生未是贫。
吴疆连楚甸，楚俗异吴乡。漫把尊中物，无人啄蟹筐。
楚岸云空合，楚城人不来。只今谁善舞，莫恨发阳台。
雪晴墟里竹欹斜，蜡屐徐吟到陆家。荒径扫稀堆柏子，破扉开涩染苔花。
壁闲定欲图双桧，厨静空如饭一麻。拟受太玄今不遇，可怜遗恨似侯芭。
象鼎格仍高，其中不烹饪。唯将煮浊醪，用以资酣饮。
偏宜旋樵火，稍近馀酲枕。若得伴琴书，吾将著闲品。
经书满腹中，吾识广川翁。年老甘无位，家贫懒发蒙。
人归洙泗学，歌盛舞雩风。愿接诸生礼，三年事马融。
卷幕参差燕，常衔浊水泥。为黏珠履迹，未等画梁齐。
旧点痕犹浅，新巢缉尚低。不缘频上落，那得此飞栖。
为儒欣出守，上路亦戎装。旧制诗多讽，分忧俗必康。
开怀江稻熟，寄信露橙香。郡阁清吟夜，寒星识望郎。
不学梅欺雪，轻红照碧池。小桃新谢后，双燕却来时。
香属登龙客，烟笼宿蝶枝。临轩须貌取，风雨易离披。
曾伴浮云归晚翠，犹陪落日泛秋声。世间无限丹青手，一片伤心画不成。
肌细分红脉，香浓破紫苞。无因留得玩，争忍折来抛。
堤柳自绵绵，幽人无恨牵。只忧诗病发，莫寄校书笺。
初时拄杖向邻村，渐到清明亦杜门。三十年来辞病表，今朝卧病感皇恩。
朝见青山雪，暮见青山云。云山无断绝，秋思日纷纷。
铁镜烹金火满空，碧潭龙卧夕阳中。麒麟意合乾坤地，獬豸机关日月东。
三尺剑横双水岸，五丁冠顶百神宫。闲铺羽服居仙窟，自著金莲造化功。
国破山河在，城春草木深。感时花溅泪，恨别鸟惊心。
烽火连三月，家书抵万金。白头搔更短，浑欲不胜簪。
长空澹澹孤鸟没，万古销沉向此中。看取汉家何事业，五陵无树起秋风。
清时有味是无能，闲爱孤云静爱僧。欲把一麾江海去，乐游原上望昭陵。
大江歌罢掉头东，邃密群科济世穷。面壁十年图破壁，难酬蹈海亦英雄。
灵台无计逃神矢，风雨如磐暗故园。寄意寒星荃不察，我以我血荐轩辕。
壮别天涯未许愁，尽将离恨付东流。何当痛饮黄龙府，高筑神州风雨楼。
三尺龙泉剑，匣里无人见。一张落雁弓，百支金花箭。
为国竭忠贞，苦处曾征战。先望立功勋，后见君王面。

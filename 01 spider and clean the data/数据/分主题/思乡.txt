春风一夜到衡阳，楚水燕山万里长。莫道春来便归去，江南虽好是他乡。
年去年来白发新，匆匆马上又逢春。关河底事空留客，岁月无情不贷人。
一寸丹心图报国，两行清泪为思亲。孤怀激烈难消遣，漫把金盘簇五辛。
江水三千里，家书十五行。行行无别语，只道早还乡。
三载重阳菊，开时不在家。何期今日酒，忽对故园花。
野旷云连树，天寒雁聚沙。登临无限意，何处望京华。
月升岩石巅，下照一溪烟。烟色如云白，流来野寺前。
开门惜夜景，矫首看霜天。谁见无家客，山中独不眠。
短焰剔残花，夜久边声寂。倦舞却闻鸡，暗觉青绫湿。
天水接冥蒙，一角西南白。欲渡浣花溪，远梦轻无力。
洛阳城边风起沙，征衫岁岁负年华。归途忽践杨柳影，春事已到芜菁花。
道路无穷几倾毂，牛羊既饱各知家。人生扰扰成底事，马上哦诗日又斜。
迢递三巴路，羁危万里身。乱山残雪夜，孤烛异乡人。
渐与骨肉远，转于僮仆亲。那堪正飘泊，明日岁华新。
百结愁肠郁不开，此生惆怅异乡来。思亲堂上茱初插，忆妹窗前句乍裁。
对菊难逢元亮酒，登楼愧乏仲宣才。良时佳节成辜负，旧日欢场半是苔。
鹧鸪声里夕阳西，陌上征人首尽低。遍地关山行不得，为谁辛苦尽情啼。
睡起无聊倚舵楼，瞿塘西望路悠悠。长江巨浪征人泪，一夜西风共白头。
寂寞枯枰响泬寥，秦淮秋老咽寒潮。白头灯影凉宵里，一局残棋见六朝。
杨花落尽子规啼，闻道龙标过五溪。我寄愁心与明月，随风直到夜郎西。
云山望断路茫茫，忆母思兄倍可伤。欲写尺书凭雁寄，生憎纸短话偏长。
罗衣消瘦怯春寒，案上楞严已不看。想得故园今夜月，更无人倚玉栏杆。
尽日吟诗愁肺肝，故园东望路漫漫。鱼书欲寄何由达，万叠山围六六滩。
芊芊芳草遍天涯，春色都从客里赊。恨煞此身归未得，故园辜负一番花。
阅尽沧桑万事空，何如归卧夕阳中。并州最是伤心地，四十馀年噩梦同。
迢递关山隔，家音久未通。故园何日返，绕膝话离衷。
欲把家书写，拈毫忍泪干。离情都怕诉，一概报平安。
隔海时时念故乡，几人健在几人亡。满头白发还乡去，只恐还乡又断肠。
满腹牢骚暗自伤，燕云吴树路茫茫。思亲步月常流泪，忆弟看花总断肠。
音信久稀鸿迹杳，家山远隔别情长。何时得叙天伦乐，把酒西园话石床。
江路迢迢江水长，桂花何事更飘香。年年八月中秋夜，独上高楼望故乡。
秋栏倚菊独飞觞，明月依稀映故乡。聊赖贪杯生一梦，困酲无那愈愁肠。
屏风围坐鬓毵毵，绛蜡摇光照莫酣。京国多年情尽改，忽听春雨忆江南。
何处它年寄此生，山中江上总关情。无端绕屋长松树，尽把风声作雨声。
江山信美非吾土，漂泊栖迟近百年。山舍墓田同水曲，不堪梦觉听啼鹃。
新烟着柳禁垣斜，杏酪分香俗共夸。白下有山皆绕郭，清明无客不思家。
卞侯墓下迷芳草，卢女门前映落花。喜得故人同待诏，拟沽春酒醉京华。
廿载吟怀落酒尊，萧萧白发镜中存。微官鸡肋初无味，旧梦莼鲈只独论。
极目烟波愁海国，比邻言笑忆江村。剧怜黄歇坟前路，夜夜寒潮自到门。
莫倚浮生牵俗恨，一番时事一番春。防胡未必无长算，厝火由知慎积薪。
汉苑莺花偏著意，秦楼烟月倍伤神。无端更动文园思，涓滴何曾慰渴尘。
江乡重理旧书台，见梦何由帝里来。露气暗滋苔径滑，月痕斜印荜门开。
巢松鹤在如相命，煮石盟寒怪未回。越调若为传楚客，一春空负落花杯。
为客燕山久，婆娑两鬓斑。呼童问耕事，错认是乡关。
细雨轩窗湿，微风枕簟凉。梦魂不知远，夜夜到家乡。
朔风万里入衣多，嘹呖寒空一雁过。鱼泽滩头嘶猎马，省嵬城畔看黄河。
香醪欲醉茱萸节，壮志还为出塞歌。骋望因高云外尽，乡关回首愧烟萝。
石田茅屋旧家风，遥忆琼州在梦中。藤钵晓茶吹摋末，瓦罂春酒呷筠筒。
房蜂醉蜜榔花白，鸲鹆将雏荔子红。情景年来无限好，可能留待一衰翁。
渐老念乡国，先归独羡君。吴山全接汉，江树半藏云。
振锡林烟断，添瓶涧月分。重栖上方定，孤狖雪中闻。
一樽无计遣春留，落日伤情独倚楼。柔绿拍堤如可染，老红满径为谁愁。
春去台空迹已陈，危亭杰出涧之滨。清溪绕屋可濯足，好鸟隔江如唤人。
明月委波金潋滟，青山带雪玉嶙峋。桃花流水非人世，或有渔郎来问津。
泸北行人绝，云南信未还。庭前花不扫，门外柳谁攀。
坐久销银烛，愁多减玉颜。悬心秋夜月，万里照关山。
家依楚水岸，身寄洋州馆。望月独相思，尘襟泪痕满。
广庭临璧沼，多士侍金闺。英宰文儒叶，明君日月齐。
集贤光首拜，改殿发新题。早夏初移律，馀花尚拂溪。
壶觞接云上，经术引关西。圣德鸿名远，将陪玉检泥。
剑佩俨如林，齐倾拱北心。渥恩颁美禄，咸濩听和音。
一德君臣合，重瞳日月临。歌时兼乐圣，唯待赞泥金。
万国咸归禹，千官共祝尧。拜恩瞻凤扆，倾耳听云韶。
运启金行远，时和玉烛调。酒酣齐抃舞，同贺圣明朝。
令节陈高会，群臣侍御筵。玉墀留爱景，金殿霭祥烟。
振鹭涵天泽，灵禽下乐悬。圣明无一事，何处让尧年。
我昔胜君昔，君今胜我今。荣华各异代，何用苦追寻。
父子承恩日，遗荣拜职辰。挂冠辞圣主，佩印奉严亲。
举代辞贤智，当朝劝孝仁。退归将适越，攀饯乃倾秦。
近寒食雨草萋萋，著麦苗风柳映堤。等是有家归未得，杜鹃休向耳边啼。
入春才七日，离家已二年。人归落雁后，思发在花前。
旅心已多恨，春至尚离群。翠枝结斜影，绿水散圆文。
戏鱼两相顾，游鸟半藏云。何时不悯默，是日最思君。
遁迹避纷喧，货农栖寂寞。荒径驰野鼠，空庭聚山雀。
既远人世欢，还赖泉卉乐。折柳樊场圃，负绠汲潭壑。
霁旦见云峯，风夜闻海鹤。江介早寒来，白露先秋落。
麻垄方结叶，瓜田已扫箨。倾晖忽西下，回景思华幕。
攀萝席中轩，临觞不能酌。终古自多恨，幽悲共沦铄。
芳树千株发，摇荡三阳时。气软来风易，枝繁度鸟迟。
春至花如锦，夏近叶成帷。欲寄边城客，路远谁能持。
步出城东门，遥望江南路。前日风雪中，故人从此去。
我欲渡河水，河水深无梁。愿为双黄鹄，高飞还故乡。
四坐且莫喧，愿听歌一言。请说铜炉器，崔嵬象南山。
上枝似松柏，下根据铜盘。雕文各异类，离娄自相联。
谁能为此器，公输与鲁班。朱火燃其中，青烟扬其间。
从风入君怀，四坐莫不叹。香风难久居，空令蕙草残。
凉叶萧萧散雨声，虚堂淅淅掩霜清。黄华自与西风约，白发先从远客生。
吟似候虫秋更苦，梦和寒鹊夜频惊。何时石岭关山路，一望家山眼暂明。
秦关望楚路，灞岸想江潭。几人应落泪，看君马向南。
萧条亭障远，凄惨风尘多。关门临白狄，城影入黄河。
秋风别苏武，寒水送荆轲。谁言气盖世，晨起帐中歌。
江路西南永，归流东北骛。天际识归舟，云中辨江树。
旅思倦摇摇，孤游昔已屡。既欢怀禄情，复协沧洲趣。
嚣尘自兹隔，赏心于此遇。虽无玄豹姿，终隐南山雾。
洞庭水上一株桐，经霜触浪困严风。昔时抽心耀白日，今旦卧死黄沙中。
洛阳名工见咨嗟，一翦一刻作琵琶。白璧规心学明月，珊瑚映面作风花。
帝王见赏不见忘，提携把握登建章。掩抑摧藏张女弹，殷勤促柱楚明光。
年年月月对君子，遥遥夜夜宿未央。未央采女弃鸣篪，争先拂拭生光仪。
茱萸锦衣玉作匣，安念昔日枯树枝。不学衡山南岭桂，至今千年犹未知。
西征登陇首，东望不见家。关树抽紫叶，塞草发青芽。
昆明当欲满，葡萄应作花。流泪对汉使，因书寄狭斜。
临别情多绪，送归涕如霰。君望长安城，予悲独不见。
尔来同去国，予归方异县。怀别心独忧，手泪方溅溅。
柳黄未吐叶，水绿半含苔。春色边城动，客思故乡来。
雨雪隔榆溪，从军度陇西。绕阵看狐迹，依山见马蹄。
天寒旗彩坏，地暗鼓声低。漫漫愁云起，苍苍别路迷。
心逐南云逝，形随北雁来。故乡篱下菊，今日几花开。
远游越山川，山川修且广。振策陟崇丘，安辔遵平莽。
夕息抱影寐，朝徂衔思往。顿辔倚嵩岩，侧听悲风响。
清露坠素辉，明月一何朗。抚枕不能寐，振衣独长想。
襄阳米友仁，作画但画意。须臾笔砚间，淋漓走元气。
客舟系缆柳阴旁，湖影侵篷夜气凉。万顷波光摇月碎，一天风露藕花香。
沙碛秋高苑马肥，哀笳一曲塞云飞。南都儿辈应相念，过尽征鸿犹未归。
写字不适俗，读书难疗饥。蘧蘧尘网中，遑遑欲可之。
仁风霜原隰，草树发幽姿。群动正翕集，游云未来归。
怀哉鹤上人，徘徊感良时。无以慰蹇劣，樽酒聊自怡。
水亦思乡向故山，人流不似水流还。人流若似思乡水，那有离愁在世间。
朔方三度重阳节，河曲干旌岁岁忙。鬓发已甘尘路白，菊花犹送塞垣黄。
中丞疏有回天力，太宰功兼蹜地方。云外好呼南去雁，系书先为报江乡。
洞庭叶未下，潇湘秋欲生。高斋今夜雨，独卧武昌城。
重以桑梓念，凄其江汉情。不知天外雁，何事乐长征。
一饮琼浆骨不尘，五陵才子笔通神。帘前队队红妆坐，谁识当年姓沈人。
今夜中秋月，还应满故溪。遥知千里共，深羡一枝栖。
岁月飘如梦，年时醉似泥。可怜佳节里，兄弟各东西。
老翁山下玉渊回，手植青松三万栽。父老得书知我在，小轩临水为君开。
试看一一龙蛇活，更听萧萧风雨哀。便与甘棠同不剪，苍髯白甲待归来。
倦客愁闻归路遥，眼明飞阁俯长桥。贪看白鹭横秋浦，不觉青林没晚潮。
余生欲老海南村，帝遣巫阳招我魂。杳杳天低鹘没处，青山一发是中原。
到郡席不暖，居民空惘然。好山无十里，遗恨恐他年。
欲款南朝寺，同登北郭船。朱门收画戟，绀宇出青莲。
夹路苍髯古，迎人翠麓偏。龙腰蟠故国，鸟爪寄层巅。
竹杪飞华屋，松根泫细泉。峰多巧障日，江远欲浮天。
略彴横秋水，浮图插暮烟。归来踏人影，云细月娟娟。
双眉卷铁丝，两翅晕金碧。初来花争妍，忽去鬼无迹。
病眼逢书不敢开，春泥谢容亦无来。更无短计销长日，且绕栏干一百回。
不关老去愿春迟，只恨春归我未归。最是杨花欺客子，向人一一作西飞。
麦饭瓜虀及早催，田夫双眼望侬来。油盐不倩傍人带，日午痴儿犹未回。
别后不知君远近，触目凄凉多少闷。渐行渐远渐无书，水阔鱼沉何处问。
夜深风竹敲秋韵，万叶千声皆是恨。故欹单枕梦中寻，梦又不成灯又烬。
杯室开门傍石泉，平生活计枕书眠。但知身世非人界，不信方家说洞天。
陋巷分甘颜子乐，一瓢所得许由贤。年来把板尘埃去，笑杀商山四皓仙。
一自胡尘入汉关，十年伊洛路漫漫。青墩溪畔龙钟客，独立东风看牡丹。
如丝苣甲饤春盘，韭叶金黄雪未干。旅饭二年无此味，故园千里几时还。
异方时节三巵酒，残岁风烟一惨颜。曾奉龙旗典邦礼，岁穷祠祀少休闲。
人言落日是天涯，望极天涯不见家。已恨碧山相阻隔，碧山还被暮云遮。
北雁来时岁欲昏，私书归梦杳难分。井桐叶落池荷尽，一夜西窗雨不闻。
阆苑蓬山道路长，海天愁思正茫茫。回肠一似桑乾水，万转千盘绕故乡。
玉烛光明正旦好，斗柄东回春太早。岭寒犹锁去年梅，江暖新催今岁草。
蜀国熙熙冬令杪，更喜寿阳新梦觉。玉杯齐举乐音谐，遥想金阶天仗晓。
无事时来立葑田，几回惊去为归船。霜姿不特他人爱，照影沧波亦自怜。
殿号长秋花寂寂，台名思子草茫茫。尚无人世团圞乐，枉认蓬莱作帝乡。
引道烦双鹤，携囊倩一童。竹光杯影里，人语水声中。
不雨云常湿，无霜叶自红。我来何所事，端为听松风。
马穿山径菊初黄，信马悠悠野兴长。万壑有声含晚籁，数峰无语立斜阳。
棠梨叶落胭脂色，荞麦花开白雪香。何事吟余忽惆怅，村桥原树似吾乡。
水南水北重重柳，山後山前处处梅。未即此身随物化，年年长趁此时来。
缺月昏昏漏未央，一灯明灭照秋床。病身最觉风露早，归梦不知山水长。
坐感岁时歌慷慨，起看天地色凄凉。鸣蝉更乱行人耳，正抱疏桐叶半黄。
客思似杨柳，春风千万条。更倾寒食泪，欲涨冶城潮。
巾发雪争出，镜颜朱早凋。未知轩冕乐，但欲老渔樵。
野性安衡茅，杰屋愁耽耽。上不补县官，下有肉食惭。
虽非策云骥，实鄙作茧蚕。失计不容悔，渔蓑换朱蓝。
少壮尚可力，老大真难堪。今朝意颇豁，村舍寄半酣。
玉版烹雪笋，金苞擘霜柑。岂为写我忧，亦以税我骖。
弄笔作一笑，何用与客谈。逡巡上车去，湿翠浮烟岚。
高楼聊引望，杳杳一川平。远水无人渡，孤舟尽日横。
荒村生断霭，深树语流莺。旧业遥清渭，沉思忽自惊。
奇逸多闻老敬通，何人慷慨解怜翁。十年簿领催衰白，一笑江山发醉红。
闻道赋诗临北固，未应举扇向西风。叩头莫唤无家客，归扫岷峨一亩宫。
朝阳入北林，竹树散疏影。短篱寻丈间，寄我无穷境。
旧居无一席，逐客犹遭屏。结茅得兹地，翳翳村巷永。
数朝风雨凉，畦菊发新颖。俯仰可卒岁，何必谋二顷。
何意分南北，无由问死生。永缠风树感，深动渭阳情。
两姊各衰白，诸甥未老成。尘烟渺湖海，恻恻寸心惊。
有此一楼足，悠然万虑忘。拓开风月地，压断水云乡。
四野留春色，千峰明夕阳。眼前无限景，何处认潇湘。
隔篱野圈犉眠犊，带雨村舂鸡唤雏。旋熟黄梁留客住，满篘白酒倩人沽。
未谙旅况三分在，早觉藜肠一半枯。寄语吾乡谱鲜子，莫教辜负脆皮鲈。
野火烧原雉昏雊，黄尘涨天牛乱斗。江间无日不风波，老去何时脱奔走。
诗书满腹不及口，遮日宁须钓竿手。愧尔茅檐炙背人，仰目青天搔白首。
从昔婵娟多命薄，如今歌舞更能诗。孰知文雅河阳令，不削琼奴柱下题。
山头百亩宫，庭下千年树。在昔甘露霏，尝疑神物护。
阴连殿阁寒，声撼雷霆怒。瞻影卫公堂，英魂想来去。
送君北岗上，举酒歌黄鹄。黄鹄去何高，天池待栖宿。
宁复恋江湖，聊兹混鸡鹜。晖晖振羽裳，不羡渊明菊。
春风约柳一片西，欲托鸟翼传音稽。昨朝偶向东城去，草草又逢骢马蹄。
长髯御史威正峭，沙堤来坐气吐霓。我乘小驷虽甚瘦，喜见骖驭犹解嘶。
适闻南都接大尹，笑我出处今何迷。耻趋捷径身已老，惩羹何用频吹齑。
蛟龙失水等蚯蚓，鳞角虽有辱在泥。困居废井谁引手，岂得更望青云梯。
笔锋劲发若强弩，余力曾彻七重犀。倦禽雄雌不饱腹，日暮徒念还巢栖。
大椿朝菌各有尽，此物何怪庄叟齐。诚知豪侠自快乐，东郊南陌竞斗鸡。
胸中有道无广狭，包括宇宙在一稊。何时与公去颖尾，湖水漫漫如玻璃。
世间会合固不易，况乃仕宦多相睽。正似邮亭恋行者，未到止息空歌骊。
我贫尚不给朝夕，焉得负郭置稻畦。筋骸幸且稍轻健，山水纵好无路跻。
傥公他时买田宅，愿以藜杖从招携。吾儿诗书不足教，亦以助力於耕犁。
言石曾非石上生，名兰乃是兰之类。疗疴炎帝与书功，纫佩楚臣空有意。
清明时节出郊原，寂寂山城柳映门。水隔淡烟修竹寺，路经疏雨落花村。
天寒酒薄难成醉，地迥楼高易断魂。回首故山千里外，别离心绪向谁言。
公居门馆静，旅寄万州城。山共秋烟紫，霜并夜月清。
无愁干酒律，有句入诗评。何必须林下，方驰吏隐名。
一挂吴帆不计程，几回击缆几回行。天寒有日云犹冻，江阔无风浪亦生。
数点家山常在眼，一声寒雁正关情。长年忽得南来鲤，恐有音书急遣烹。
愁到浓时酒自斟，挑灯看剑泪痕深。黄金台愧少知己，碧玉调将空好音。
万叶秋风孤馆梦，一灯夜雨故乡心。庭前昨夜梧桐雨，劲气萧萧入短襟。
杜鹃日日劝人归，一片归心谁得知。望帝有神如可问，谓予何日是归期。
暝色蒹葭外，苍茫旅眺情。残雪和雁断，新月带潮生。
天到水中尽，舟随树杪行。离家今几宿，厌听棹歌声。
山下回溪溪上峰，清辉相映几千重。游鱼出没穿青荇，断蝀蜿蜒奔白龙。
尽日浮云横暗谷，有时喧鸟语高松。欲忘旅思行行远，无奈春愁处处浓。
绝壑参差半倚天，据鞍环顾一悽然。乱山不复知南北，惟记长安白日边。
杏梁归燕双回首，黄蜀葵花开应候。画堂元是降生辰，玉盏更斟长命酒。
炉中百和添香兽，帘外青蛾回舞袖。此时红粉感恩人，拜向月宫千岁寿。
年年岁岁望中秋，岁岁年年雾雨愁。凉月风光三夜好，老夫怀抱一生休。
明时谅费银河洗，缺处应须玉斧修。京洛胡尘满人眼，不知能似浙江不。
云淡风轻近午天，傍花随柳过前川。时人不识余心乐，将谓偷闲学少年。
劳生共乾坤，何处异风俗。冉冉自趋竞，行行见羁束。
无贵贱不悲，无富贫亦足。万古一骸骨，邻家递歌哭。
鄙夫到巫峡，三岁如转烛。全命甘留滞，忘情任荣辱。
朝班及暮齿，日给还脱粟。编蓬石城东，采药山北谷。
用心霜雪间，不必条蔓绿。非关故安排，曾是顺幽独。
达士如弦直，小人似钩曲。曲直我不知，负暄候樵牧。
晓发柳林戍，遥城闻五鼓。忆与故人眠，此时犹晤语。
孙武倾心与万夫，削平妖孽在斯须。才施偃月行军令，便见台星逼座隅。
独柱支天寰海正，雄名盖世古今无。圣君争不酬功业，仗下高悬破贼图。
白发久慵簪，常闻病亦吟。瘦应成鹤骨，闲想似禅心。
上国杨花乱，沧洲荻笋深。不堪思翠巘，西望独沾襟。
腊尽残销春又归，逢新别故欲沾衣。自惊身上添年纪，休系心中小是非。
富贵祝来何所遂，聪明鞭得转无机。羞看稚子先拈酒，怅望平生旧采薇。
去日渐加馀日少，贺人虽闹故人稀。椒花丽句闲重检，艾发衰容惜寸辉。
苦思正旦酬白雪，闲观风色动青旂。千官仗下炉烟里，东海西头意独违。
大雅废已久，人伦失其常。天若不生君，谁复为文纲。
迷者得道路，溺者遇舟航。国风人已变，山泽增辉光。
星辰有其位，岂合离帝傍。贤人既遐征，凤鸟安来翔。
少小慕高名，所念隔山冈。集卷新纸封，每读常焚香。
古来难自达，取鉴在贤良。未为知音故，徒恨名不彰。
谅无金石坚，性命岂能长。常恐一世中，不上君子堂。
伟哉清河子，少年志坚强。箧中有素文，千里求发扬。
自顾音韵乖，无因合宫商。幸君达精诚，为我求回章。
新开望山处，今朝减病眠。应移千里道，犹自数峰偏。
故欲遮春巷，还来绕暮天。老夫行步弱，免到寺门前。
颜冉德无邻，分忧浙水滨。爱山成大癖，求瘼似诸身。
视事奸回尽，登楼海岳春。野人如有幸，应得见陶钧。
月从断山口，遥吐柴门端。万木分空霁，流阴中夜攒。
光连虚象白，气与风露寒。谷静秋泉响，岩深青霭残。
清灯入幽梦，破影抱空峦。恍惚琴窗里，松谿晓思难。
高鸦隔谷见，路转寺西门。塔影荫泉脉，山苗侵烧痕。
钟疏含杳霭，閤迥亘黄昏。更待他僧到，长如前信存。
宫漏夜丁丁，千门闭霜月。华堂列红烛，丝管静中发。
歌眉低有思，舞体轻无骨。主人启酡颜，酣畅浃肌发。
犹思城外客，阡陌不可越。春意日夕深，此欢无断绝。
彼此无消息，所思江汉遥。转闻多患难，甚说远相招。
老至何悲叹，生知便寂寥。终期踏松影，携手虎溪桥。
天边老人归未得，日暮东临大江哭。陇右河源不种田，胡骑羌兵入巴蜀。
洪涛滔天风拔木，前飞秃鹙后鸿鹄。九度附书向洛阳，十年骨肉无消息。
永与清溪别，蒙将玉馔俱。无才逐仙隐，不敢恨庖厨。
乱世轻全物，微声及祸枢。衣冠兼盗贼，饕餮用斯须。
长夏无所为，客居课奴仆。清晨饭其腹，持斧入白谷。
青冥曾巅后，十里斩阴木。人肩四根已，亭午下山麓。
尚闻丁丁声，功课日各足。苍皮成委积，素节相照烛。
藉汝跨小篱，当仗苦虚竹。空荒咆熊罴，乳兽待人肉。
不示知禁情，岂惟干戈哭。城中贤府主，处贵如白屋。
萧萧理体净，蜂虿不敢毒。虎穴连里闾，堤防旧风俗。
泊舟沧江岸，久客慎所触。舍西崖峤壮，雷雨蔚含蓄。
墙宇资屡修，衰年怯幽独。尔曹轻执热，为我忍烦促。
秋光近青岑，季月当泛菊。报之以微寒，共给酒一斛。
山花夹径幽，古甃生苔涩。胡床理事馀，玉琴承露湿。
朝与诗人赏，夜携禅客入。自是尘外踪，无令吏趋急。
惭君能卫足，叹我远移根。白日如分照，还归守故园。
郡齐秋尽一江横，频命郎官地更清。星月去随新诏动，旌旗遥映故山明。
诗寻片石依依晚，帆挂孤云杳杳轻。想到钓台逢竹马，只应歌咏伴猿声。
威仪备吉凶，文物杂军容。配地行新祭，因山托故封。
凤飞终不返，剑化会相从。无复临长乐，空闻报晓钟。
夜郎天外怨离居，明月楼中音信疏。北雁春归看欲尽，南来不得豫章书。
淮水东南阔，无风渡亦难。孤烟生乍直，远树望多圆。
春浪棹声急，夕阳帆影残。清流宜映月，今夜重吟看。
晴阳晚照湿烟销，五凤楼高天泬寥。野绿全经朝雨洗，林红半被暮云烧。
龙门翠黛眉相对，伊水黄金线一条。自入秋来风景好，就中最好是今朝。
送迎经几国，多化帝王心。电激青莲目，环垂紫磨金。
眉根霜入细，梵夹蠹难侵。必似陀波利，他年不可寻。
捧桂香和紫禁烟，远乡程彻巨鳌边。莫言挂席飞连夜，见说无风即数年。
衣上日光真是火，岛旁鱼骨大于船。到乡必遇来王使，与作唐书寄一篇。
因时省风俗，布惠迨高年。建隼出浔阳，整驾游山川。
白云敛晴壑，群峰列遥天。嵚崎石门状，杳霭香炉烟。
榛荒屡罥挂，偪侧殆覆颠。方臻释氏庐，时物屡华妍。
昙远昔经始，于兹閟幽玄。东西竹林寺，灌注寒涧泉。
人事既云泯，岁月复已绵。殿宇馀丹绀，磴阁峭欹悬。
佳士亦栖息，善身绝尘缘。今我蒙朝寄，教化敷里廛。
道妙苟为得，出处理无偏。心当同所尚，迹岂辞缠牵。
晓气生绿水，春条露霏霏。林间栖鸟散，远念征人起。
幽花宿含彩，早蝶寒弄翅。君行非晨风，讵能从门至。
南楼送郢客，西郭望荆门。凫鹄下寒渚，牛羊归远村。
兰舟倚行棹，桂酒掩馀樽。重此一留宿，前汀烟月昏。
道路时通塞，江山日寂寥。偷生唯一老，伐叛已三朝。
雨急青枫暮，云深黑水遥。梦归归未得，不用楚辞招。
力疾坐清晓，来时悲早春。转添愁伴客，更觉老随人。
红入桃花嫩，青归柳叶新。望乡应未已，四海尚风尘。
朝野欢娱后，乾坤震荡中。相随万里日，总作白头翁。
岁晚仍分袂，江边更转蓬。勿云俱异域，饮啄几回同。
漏天日无光，泽土松不长。君今职下位，志气安得扬。
白发文思壮，才为国贤良。无人识高韵，荐于天子傍。
况我愚朴姿，强趋利名场。远同干贵人，身举固难彰。
昔逢汴水滨，今会习池阳。岂无再来期，顾恐非此方。
愿为石中泉，不为瓦上霜。离别勿复道，所贵不相忘。
忆在江南日，同游三月时。采茶寻远涧，斗鸭向春池。
送客沙头宿，招僧竹里棋。如今各千里，无计得相随。
积雪抱松坞，蠹根然草堂。深炉与远烧，此夜仍交光。
或似坐奇兽，或如焚异香。堪嗟宦游子，冻死道路傍。
明时不爱璧，浪迹东南游。何必世人识，知君轻五侯。
采兰度汉水，问绢过荆州。异国有归兴，去乡无客愁。
天寒楚塞雨，月净襄阳秋。坐见吾道远，令人看白头。
朝元阁迥羽衣新，首按昭阳第一人。当日不来高处舞，可能天下有胡尘。
夏过无担石，日高开板扉。僧虽与筒簟，人不典蕉衣。
鹤静共眠觉，鹭驯同钓归。生公石上月，何夕约谭微。
深绿依依配浅黄，两般颜色一般香。到头袅娜成何事，秪解年年断客肠。
聊凭危堞望，暗起异乡情。霜落蒹葭白，山昏雾露生。
河滩胡雁下，戎垒汉鼙惊。独树残秋色，狂歌泪满缨。
孤云与归鸟，千里片时间。念我何留滞，辞家久未还。
微阳下乔木，远烧入秋山。临水不敢照，恐惊平昔颜。
拟服松花无处学，嵩阳道士忽相教。今朝试上高枝采，不觉倾翻仙鹤巢。
山翁来帝里，不肯住多时。尘土衣裳重，腥膻仆隶饥。
林中愁不到，城外老应迟。喧寂一为别，相逢未有期。
天子驭金根，蒲轮辟四门。五神趋雪至，双毂似雷奔。
丹凤栖金辖，非熊载宝轩。无阶忝虚左，珠乘奉王言。
仙跸九成台，香筵万寿杯。一旬初降雨，二月早闻雷。
叶向朝隮密，花含宿润开。幸承天泽豫，无使日光催。
伏羲初制法，素女昔传名。流水嘉鱼跃，丛台舞凤惊。
嘉宾饮未极，君子娱俱并。倘入丘之户，应知由也情。
去年上巳洛桥边，今年寒食庐山曲。遥怜巩树花应满，复见吴洲草新绿。
吴洲春草兰杜芳，感物思归怀故乡。驿骑明朝发何处，猿声今夜断君肠。
马上逢寒食，愁中属暮春。可怜江浦望，不见洛阳人。
北极怀明主，南溟作逐臣。故园肠断处，日夜柳条新。
阳月南飞雁，传闻至此回。我行殊未已，何日复归来。
江静潮初落，林昏瘴不开。明朝望乡处，应见陇头梅。
岭外音书断，经冬复历春。近乡情更怯，不敢问来人。
年长心易感，况为忧患缠。壮图迫世故，行止两茫然。
王旅方伐叛，虎臣皆被坚。鲁人著儒服，甘就南山田。
挈榼上高磴，超遥望平川。沧江大如綖，隐映入远天。
荒服何所有，山花雪中然。寒泉得日景，吐霤鸣湔湔。
举酒劝白云，唱歌慰颓年。微风度竹来，韵我号钟弦。
一弹一引满，耳热知心宣。曲终余亦酣，起舞山水前。
人生几何时，太半百忧煎。今日羁愁破，始知浊酒贤。
往岁衣褐见，受服金马门。拟将忠与贞，来酬主人恩。
天地暂雷雨，洪波生平原。穷鳞遂蹭蹬，夙昔事罕存。
幸逢帝出震，授钺清东藩。白日忽再中，万方咸骏奔。
王风从西来，春光满乾坤。蛰虫竞飞动，余亦辞笼樊。
遭遇思自强，宠辱安足言。唯将四方志，回首谢故园。
衣上年年泪血痕，只将怀抱诉乾坤。如今主圣臣贤日，岂致人间一物冤。
如病如痴二十秋，求名难得又难休。回看骨肉须堪耻，一著麻衣便白头。
戚里称儒愧小才，礼闱公道此时开。他人何事虚相指，明主无私不是媒。
方寸终朝似火然，为求白日上青天。自嗟辜负平生眼，不识春光二十年。
今代如尧代，征贤察众情。久聆推行实，然后佐聪明。
官自文华重，恩因顾问生。词人求作称，天子许和羹。
御柳凋霜晚，宫泉滴月清。直庐寒漏近，秋烛白麻成。
玉殿移时对，金舆数侍行。赐衣香未散，借马色难名。
时辈何偏羡，儒流此最荣。终当闻燮理，寰宇永升平。
谪弃殊隐沦，登陟非远郊。所怀缓伊郁，讵欲肩夷巢。
高岩瞰清江，幽窟潜神蛟。开旷延阳景，回薄攒林梢。
西亭构其巅，反宇临呀庨。背瞻星辰兴，下见云雨交。
惜非吾乡土，得以荫菁茆。羁贯去江介，世仕尚函崤。
故墅即沣川，数亩均肥硗。台馆集荒丘，池塘疏沈坳。
会有圭组恋，遂贻山林嘲。薄躯信无庸，锁屑剧斗筲。
囚居固其宜，厚羞久已包。庭除植蓬艾，隟牖悬蟏蛸。
所赖山水客，扁舟柱长梢。挹流敌清觞，掇野代嘉肴。
适道有高言，取乐非弦匏。逍遥屏幽昧，澹薄辞喧呶。
晨鸡不余欺，风雨闻嘐嘐。再期永日闲，提挈移中庖。
问春从此去，几日到秦原。凭寄还乡梦，殷勤入故园。
稚子怜圆网，佳人祝喜丝。那知缘暗隙，忽被齧柔肌。
毒腠攻犹易，焚心疗恐迟。看看长祅绪，和扁欲涟洏。
尔爷只为一杯酒，此别那知死与生。儿有何辜才七岁，亦教儿作瘴江行。
爱惜尔爷唯有我，我今憔悴望何人。伤心自比笼中鹤，翦尽翅翎愁到身。
去日野狐泉上柳，紫牙初绽拂眉低。秋来寥落惊风雨，叶满空林踏作泥。
君子法天运，四时可前知。小人惟所遇，寒暑不可期。
利害有常势，取舍无定姿。焉能使我心，皎皎远忧疑。
五柳先生本在山，偶然为客落人间。秋来见月多归思，自起开笼放白鹇。
剑南风景腊前春，山鸟江风得雨新。莫怪送君行较远，自缘身是忆归人。
万里人南去，三春雁北飞。不知何岁月，得与尔同归。
草短花初拆，苔青柳半黄。隔帘春雨细，高枕晓莺长。
无事含闲梦，多情识异香。欲寻苏小小，何处觅钱塘。
常羡荜门翁，所思惟岁稔。遥知松月曙，尚在山窗寝。
兰气入幽帘，禽言傍孤枕。晨兴步岩径，更酌寒泉饮。
天长地阔岭头分，去国离家见白云。洛浦风光何所似，崇山瘴疠不堪闻。
南浮涨海人何处，北望衡阳雁几群。两地江山万余里，何时重谒圣明君。
独游千里外，高卧七盘西。晓月临窗近，天河入户低。
芳春平仲绿，清夜子规啼。浮客空留听，褒城闻曙鸡。
我今寻阳去，辞家千里馀。结荷倦水宿，却寄大雷书。
虽不同辛苦，怆离各自居。我自入秋浦，三年北信疏。
红颜愁落尽，白发不能除。有客自梁苑，手携五色鱼。
开鱼得锦字，归问我何如。江山虽道阻，意合不为殊。
白鹭拳一足，月明秋水寒。人惊远飞去，直向使君滩。
蜀国曾闻子规鸟，宣城又见杜鹃花。一叫一回肠一断，三春三月忆三巴。
汉水临襄阳，花开大堤暖。佳期大堤下，泪向南云满。
春风无复情，吹我梦魂散。不见眼中人，天长音信断。
紫骝行且嘶，双翻碧玉蹄。临流不肯渡，似惜锦障泥。
白雪关山远，黄云海戍迷。挥鞭万里去，安得念春闺。
我在巴东三峡时，西看明月忆峨眉。月出峨眉照沧海，与人万里长相随。
黄鹤楼前月华白，此中忽见峨眉客。峨眉山月还送君，风吹西到长安陌。
长安大道横九天，峨眉山月照秦川。黄金狮子乘高座，白玉麈尾谈重玄。
我似浮云殢吴越，君逢圣主游丹阙。一振高名满帝都，归时还弄峨眉月。
早起见日出，暮见栖鸟还。客心自酸楚，况对木瓜山。
岁落众芳歇，时当大火流。霜威出塞早，云色渡河秋。
梦绕边城月，心飞故国楼。思归若汾水，无日不悠悠。
明月出天山，苍茫云海间。长风几万里，吹度玉门关。
汉下白登道，胡窥青海湾。由来征战地，不见有人还。
戍客望边邑，思归多苦颜。高楼当此夜，叹息未应闲。
谁家玉笛暗飞声，散入春风满洛城。此夜曲中闻折柳，何人不起故园情。
渡远荆门外，来从楚国游。山随平野尽，江入大荒流。
月下飞天镜，云生结海楼。仍怜故乡水，万里送行舟。
金盆盥素手，焚香诵普门。来生何所愿，与郎为一身。
共爱碧溪临水住，相思来往践莓苔。而今却欲嫌溪水，雨涨春流隔往来。
相悲得成长，同是外家恩。旧业废三亩，弱年成一门。
城开山日早，吏散渚禽喧。东阁谬容止，予心君冀言。
云开远见汉阳城，犹是孤帆一日程。估客昼眠知浪静，舟人夜语觉潮生。
三湘愁鬓逢秋色，万里归心对月明。旧业已随征战尽，更堪江上鼓鼙声。
东风吹雨过青山，却望千门草色闲。家在梦中何日到，春生江上几人还。
川原缭绕浮云外，宫阙参差落照间。谁念为儒逢世难，独将衰鬓客秦关。
扬子江头烟景迷，隋家宫树拂金堤。嵯峨犹有当时色，半蘸波中水鸟栖。
迎得春光先到来，浅黄轻绿映楼台。只缘袅娜多情思，便被春风长请挼。
巫峡巫山杨柳多，朝云暮雨远相和。因想阳台无限事，为君回唱竹枝歌。
楚水巴山江雨多，巴人能唱本乡歌。今朝北客思归去，回入纥那披绿罗。
何处秋风至，萧萧送雁群。朝来入庭树，孤客最先闻。
马融方直校，阅检复持铅。素业高风继，青春壮思全。
论文多在夜，宿寺不虚年。自署区中职，同荒郭外田。
山邻三径绝，野意八行传。煮玉矜新法，留符识旧仙。
涵苔溪溜浅，摇浪竹桥悬。复洞潜栖燕，疏杨半翳蝉。
咏歌虽有和，云锦独成妍。应以冯唐老，相讥示此篇。
地轴楼居远，天台阙路赊。何如游帝宅，即此对仙家。
座拂金壶电，池摇玉酒霞。无云秦汉隔，别访武陵花。
尧茨姑射近，汉苑建章连。十五蓂知月，三千桃纪年。
鸾歌随凤吹，鹤舞向鹍弦。更觅琼妃伴，来过玉女泉。
宫掖贤才重，山林高尚难。不言辞辇地，更有结庐欢。
池栋清温燠，岩窗起沍寒。幽亭有仙桂，圣主万年看。
槎流天上转，茅宇禁中开。河鹊填桥至，山熊避槛来。
庭花采菉蓐，岩石步莓苔。愿奉舆图泰，长开锦翰裁。
别手应难及此精，须知攒簇自心灵。始于毫末分诸国，渐见图中列四溟。
关路欲伸通楚势，蜀山俄耸入秦青。笔端尽现寰区事，堪把长悬在户庭。
独思贤王府，遂作豫章行。雄镇庐霍秀，高秋江汉清。
见闻惊苦节，艰故伤远情。西邸延嘉士，遗才得正平。
归心不可留，雪桂一丛秋。叶雨空江月，萤飞白露洲。
野蝉依独树，水郭带孤楼。遥望山川路，相思万里游。
玉堂全不限常朝，卧待重城宿雾销。翻忆故山深雪里，满炉枯柏带烟烧。
八月风波似鼓鼙，可堪波上各东西。殷勤早作归来计，莫恋猿声住建溪。
晨起动征铎，客行悲故乡。鸡声茅店月，人迹板桥霜。
槲叶落山路，枳花明驿墙。因思杜陵梦，凫雁满回塘。
霞衣欲举醉陶陶，不觉全家住绛霄。拔宅只知鸡犬在，上天谁信路岐遥。
三清辽廓抛尘梦，八景云烟事早朝。为有故林苍柏健，露华凉叶锁金飙。
方士飞轩驻碧霞，酒寒风冷月初斜。不知谁唱归春曲，落尽溪头白葛花。
鳌岫云低太一坛，武皇斋洁不胜欢。长生碧字期亲署，延寿丹泉许细看。
剑佩有声宫树静，星河无影禁花寒。秋风袅袅月朗朗，玉女清歌一夜阑。
一为趋走吏，尘土不开颜。孤负平生眼，今朝始见山。
稀稀疏疏绕篱竹，窄窄狭狭向阳屋。屋中有一曝背翁，委置形骸如土木。
日暮半炉麸炭火，夜深一醆纱笼烛。不知有益及民无，二十年来食官禄。
就暖移盘檐下食，防寒拥被帷中宿。秋官月俸八九万，岂徒遣尔身温足。
勤操丹笔念黄沙，莫使饥寒囚滞狱。急景凋年急于水，念此揽衣中夜起。
门无宿客共谁言，暖酒挑灯对妻子。身饮数杯妻一醆，馀酌分张与儿女。
微酣静坐未能眠，风霰萧萧打窗纸。自问有何才与术，入为丞郎出刺史。
争知寿命短复长，岂得营营心不止。请看韦孔与钱崔，半月之间四人死。
盛时陪上第，暇日会群贤。桂折因同树，莺迁各异年。
宾阶纷组佩，妓席俨花钿。促膝齐荣贱，差肩次后先。
助歌林下水，销酒雪中天。他日升沉者，无忘共此筵。
入君旅梦来千里，闭我幽魂欲二年。莫忘平生行坐处，后堂阶下竹丛前。
夜泊鹦鹉洲，江月秋澄澈。邻船有歌者，发词堪愁绝。
歌罢继以泣，泣声通复咽。寻声见其人，有妇颜如雪。
独倚帆樯立，娉婷十七八。夜泪如真珠，双双堕明月。
借问谁家妇，歌泣何凄切。一问一沾襟，低眉终不说。
同州慵不去，此意复谁知。诚爱俸钱厚，其如身力衰。
可怜病判案，何似醉吟诗。劳逸悬相远，行藏决不疑。
徒烦人劝谏，只合自寻思。白发来无限，青山去有期。
野心惟怕闹，家口莫愁饥。卖却新昌宅，聊充送老资。
反照前山云树明，从君苦道似华清。试听肠断巴猿叫，早晚骊山有此声。
记得旧诗章，花多数洛阳。及逢枝似雪，已是鬓成霜。
向后光阴促，从前事意忙。无因重年少，何计驻时芳。
欲送愁离面，须倾酒入肠。白头无藉在，醉倒亦何妨。
城西三月三十日，别友辞春两恨多。帝里却归犹寂寞，通州独去又如何。
秋日正萧条，驱车出蓬荜。回望青门道，目极心郁郁。
岂独恋乡土，非关慕簪绂。所怆别李君，平生同道术。
俱承金马诏，联秉谏臣笔。共上青云梯，中途一相失。
江湖我方往，朝廷君不出。蕙带与华簪，相逢是何日。
独凭朱槛立凌晨，山色初明水色新。竹雾晓笼衔岭月，频风暖送过江春。
子城阴处犹残雪，衙鼓声前未有尘。三百年来庾楼上，曾经多少望乡人。
岚雾今朝重，江山此地深。滩声秋更急，峡气晓多阴。
望阙云遮眼，思乡雨滴心。将何慰幽独，赖此北窗琴。
昔年八月十五夜，曲江池畔杏园边。今年八月十五夜，湓浦沙头水馆前。
西北望乡何处是，东南见月几回圆。昨风一吹无人会，今夜清光似往年。
乌啼鹊噪昏乔木，清明寒食谁家哭。风吹旷野纸钱飞，古墓垒垒春草绿。
棠梨花映白杨树，尽是死生别离处。冥冥重泉哭不闻，萧萧暮雨人归去。
常日每齐眉，今朝共解颐。遥知大官膳，应与众雏嬉。
扣舷不能寐，浩露清衣襟。弥伤孤舟夜，远结万里心。
幽兴惜瑶草，素怀寄鸣琴。三奏月初上，寂寥寒江深。
何事长门闭，珠帘只自垂。月移深殿早，春向后宫迟。
蕙草生闲地，梨花发旧枝。芳菲自恩幸，看却被风吹。
摇落暮天迥，青枫霜叶稀。孤城向水闭，独鸟背人飞。
渡口月初上，邻家渔未归。乡心正欲绝，何处捣寒衣。
乡心新岁切，天畔独潸然。老至居人下，春归在客先。
岭猿同旦暮，江柳共风烟。已似长沙傅，从今又几年。
终日愧无政，与君聊散襟。城根山半腹，亭影水中心。
朗咏竹窗静，野情花径深。那能有馀兴，不作剡溪寻。
长栖白云表，暂访高斋宿。还辞郡邑喧，归泛松江渌。
结茅隐苍岭，伐薪响深谷。同是山中人，不知往来躅。
灵芝非庭草，辽鹤委池鹜。终当署里门，一表高阳族。
洛京十载别，东林访旧扉。山河不可望，存没意多违。
时迁迹尚在，同去独来归。还见窗中鸽，日暮绕庭飞。
与君十五侍皇闱，晓拂炉烟上赤墀。花开汉苑经过处，雪下骊山沐浴时。
近臣零落今犹在，仙驾飘飖不可期。此日相逢思旧日，一杯成喜亦成悲。
故园渺何处，归思方悠哉。淮南秋雨夜，高斋闻雁来。
二月江南花满枝，他乡寒食远堪悲。贫居往往无烟火，不独明朝为子推。
水流花谢两无情，送尽东风过楚城。胡蝶梦中家万里，子规枝上月三更。
故园书动经年绝，华发春唯满镜生。自是不归归便得，五湖烟景有谁争。
十六声中运手轻，一声声似自然声。不缘精妙过流辈，争得江南别有名。
举目纵然非我有，思量似在故山时。鹤盘远势投孤屿，蝉曳残声过别枝。
凉月照窗攲枕倦，澄泉绕石泛觞迟。青云未得平行去，梦到江南身旅羁。
宫鸦栖定禁枪攒，楼殿深严月色寒。进状直穿金戟槊，探更先傍玉钩栏。
漏传五点班初合，鼓动三声仗已端。遥见正南宣不坐，新栽松树唤人看。
休看小字大书名，向日持经眼却明。时过无心求富贵，身闲不梦见公卿。
因寻寺里薰辛断，自别城中礼数生。斜月照房新睡觉，西峰半夜鹤来声。
江上数株桑枣树，自从离乱更荒凉。那堪旅馆经残腊，只把空书寄故乡。
典尽客衣三尺雪，炼精诗句一头霜。故人多在芙蓉幕，应笑孜孜道未光。
中庭地白树栖鸦，冷露无声湿桂花。今夜月明人尽望，不知秋思落谁家。
岸藓生红药，岩泉涨碧塘。地分莲岳秀，草接鼎原芳。
雨派潈漴急，风畦芷若香。织蓬眠舴艋，惊梦起鸳鸯。
论吐开冰室，诗陈曝锦张。貂簪荆玉润，丹穴凤毛光。
今日还珠守，何年执戟郎。且嫌游昼短，莫问积薪长。
无计披清裁，唯持祝寿觞。愿公如卫武，百岁尚康强。
州在钓台边，溪山实可怜。有家皆掩映，无处不潺湲。
好树鸣幽鸟，晴楼入野烟。残春杜陵客，中酒落花前。
萧萧山路穷秋雨，淅淅溪风一岸蒲。为问寒沙新到雁，来时还下杜陵无。
呜轧江楼角一声，微阳潋潋落寒汀。不用凭栏苦回首，故乡七十五长亭。
旅馆无良伴，凝情自悄然。寒灯思旧事，断雁警愁眠。
远梦归侵晓，家书到隔年。沧江好烟月，门系钓鱼船。
桐竹离披晓，凉风似故园。惊秋对旭日，感物坐前轩。
江燕飞还尽，山榴落尚繁。平生信有意，衰久已忘言。
上马如飞鸟，飘然隔去尘。共看今夜月，独作异乡人。
就养江南熟，移居井赋新。襄阳曾卜隐，应与孟家邻。
坐到三更尽，归仍万里赊。雪声偏傍竹，寒梦不离家。
晓角分残漏，孤灯落碎花。二年随骠骑，辛苦向天涯。
闻说征人说，呜呜何处边。孤城沙塞地，残月雪霜天。
会转胡风急，吹长碛雁连。应伤汉车骑，名未勒燕然。
玉垒峨嵋秀，岷江锦水清。古人搜不尽，吾子得何精。
可信由前习，堪闻正后生。东西五千里，多谢寄无成。
远雪亭亭望未销，岳阳春浅似相饶。短芦冒土初生笋，高柳偷风已弄条。
波泛洞庭猵獭健，谷连荆楚鬼神妖。中流菱唱泊何处，一只画船兰作桡。
昨夜沧江别，言乖天汉游。宁期此相遇，尚接武陵洲。
结绶还逢育，衔杯且对刘。波潭一瀰瀰，临望几悠悠。
山水丹青杂，烟云紫翠浮。终愧神仙友，来接野人舟。
故乡杳无际，日暮且孤征。川原迷旧国，道路入边城。
野戍荒烟断，深山古木平。如何此时恨，噭噭夜猿鸣。
碧玉眼睛云母翅，轻于粉蝶瘦于蜂。坐来迎拂波光久，岂是殷勤为蓼丛。
白日低兮春塘满，红华芳兮草芽短。菱结带兮荇含丝，设遨游兮遵佳期。
金钗沦剑壑，兹地似花台。油壁何人值，钱塘度曲哀。
翠馀长染柳，香重欲薰梅。但道行云去，应随魂梦来。
石宫冬日煖，煖日宜温泉。晨光静水雾，逸者犹安眠。
山泽多饥人，闾里多坏屋。战争且未息，征敛何时足。
不能救人患，不合食天粟。何况假一官，而苟求其禄。
近年更长吏，数月未为速。来者罢而官，岂得不为辱。
劝为辞府主，从我游退谷。谷中有寒泉，为尔洗尘服。
饯君嗟远别，为客念周旋。征路今如此，前军犹眇然。
出关逢汉壁，登陇望胡天。亦是封侯地，期君早着鞭。
旅馆寒灯独不眠，客心何事转凄然。故乡今夜思千里，霜鬓明朝又一年。
南陆铜浑改，西郊玉叶轻。泛斗瑶光动，临阳瑞色明。
盖阴连凤阙，阵影翼龙城。讵知时不遇，空伤流滞情。
二庭归望断，万里客心愁。山路犹南属，河源自北流。
晚风连朔气，新月照边秋。灶火通军壁，烽烟上戍楼。
龙庭但苦战，燕颔会封侯。莫作兰山下，空令汉国羞。
忽上天山路，依然想物华。云疑上苑叶，雪似御沟花。
行叹戎麾远，坐怜衣带赊。交河浮绝塞，弱水浸流沙。
旅思徒漂梗，归期未及瓜。宁知心断绝，夜夜泣胡笳。
世间得意是春风，散诞经过触处通。细摇柳脸牵长带，慢撼桃株舞碎红。
也从吹幌惊残梦，何处飘香别故丛。犹以西都名下客，今年一月始相逢。
相持未定各为君，秦政山河此地分。力尽乌江千载后，古沟芳草起寒云。
无处登临不系情，一凭春酒醉高城。暂移罗绮见山色，才驻管弦闻水声。
花落西亭添别恨，柳阴南浦促归程。前期迢递今宵短，更倚朱阑待月明。
落絮飞花日又西，踏青无侣草萋萋。交亲书断竟不到，忍听黄昏杜宇啼。
铜门初下辟，石馆始沉研。游雾千金字，飞云五色笺。
楼台横紫极，城阙俯青田。暄入瑶房里，春回玉宇前。
霞文埋落照，风物澹归烟。翰墨三馀隙，关山四望悬。
颓峰暌酌羽，流水旷鸣弦。虽欣承白雪，终恨隔青天。
藏头不复见时人，爱此云山奉养真。露色点衣孤屿晓，花枝妨帽小园春。
时携幼稚诸峰上，闲濯眉须一水滨。兴罢归来还对酌，茅檐挂著紫荷巾。
万里向南湘，孤舟入桂阳。诸侯迎上客，小吏拜官郎。
春服橦花细，初筵木槿芳。看承雨露速，不待荔枝香。
客舍并州已十霜，归心日夜忆咸阳。无端更渡桑干水，却望并州是故乡。
泛舟大河里，积水穷天涯。天波忽开拆，郡邑千万家。
行复见城市，宛然有桑麻。回瞻旧乡国，渺漫连云霞。
际晓投巴峡，馀春忆帝京。晴江一女浣，朝日众鸡鸣。
水国舟中市，山桥树杪行。登高万井出，眺迥二流明。
人作殊方语，莺为故国声。赖多山水趣，稍解别离情。
君自故乡来，应知故乡事。来日绮窗前，寒梅著花未。
独在异乡为异客，每逢佳节倍思亲。遥知兄弟登高处，遍插茱萸少一人。
君家何处住，妾住在横塘。停船暂借问，或恐是同乡。
昔人已乘黄鹤去，此地空余黄鹤楼。黄鹤一去不复返，白云千载空悠悠。
晴川历历汉阳树，芳草萋萋鹦鹉洲。日暮乡关何处是，烟波江上使人愁。
好客风流玳瑁簪，重檐高幕晓沈沈。绮筵霜重旌旗满，玉帐天清丝管声。
繁戏徒过鲁儒目，众欢方集汉郎心。寒笳一曲严城暮，云骑连嘶香外林。
八月洞庭秋，潇湘水北流。还家万里梦，为客五更愁。
不用开书帙，偏宜上酒楼。故人京洛满，何日复同游。
此心长爱狎禽鱼，仍候登封独著书。领郡只嫌生药少，在官长恨与山疏。
成家尽是经纶后，得句应多谏诤馀。见说养真求退静，溪南泉石许同居。
大野始严凝，云天晓色澄。树寒稀宿鸟，山迥少来僧。
背日收窗雪，开炉释砚冰。忽然归故国，孤想寓西陵。
登山不愁峻，涉海不愁深。中擘庭前枣，教郎见赤心。
雨匀紫菊丛丛色，风弄红蕉叶叶声。北畔是山南畔海，只堪图画不堪行。
夜深秋洞里，风雨报龙归。何事触人睡，不教胡蝶飞。
雪宫词客燕宫游，一轴烟花象外搜。谩把蜀纹当昼展，徒夸湘碧带春流。
吟时致我寒侵骨，得处疑君白尽头。从北南归明月夜，岭猿滩鸟更悠悠。
王子思归日，长安已乱兵。沾衣问行在，走马向承明。
暮景巴蜀僻，春风江汉清。晋山虽自弃，魏阙尚含情。
露下天高秋水清，空山独夜旅魂惊。疏灯自照孤帆宿，新月犹悬双杵鸣。
南菊再逢人卧病，北书不至雁无情。步蟾倚杖看牛斗，银汉遥应接凤城。
白帝更声尽，阳台曙色分。高峰寒上日，叠岭宿霾云。
地坼江帆隐，天清木叶闻。荆扉对麋鹿，应共尔为群。
万里衡阳雁，今年又北归。双双瞻客上，一一背人飞。
云里相呼疾，沙边自宿稀。系书元浪语，愁寂故山薇。
欲雪违胡地，先花别楚云。却过清渭影，高起洞庭群。
塞北春阴暮，江南日色曛。伤弓流落羽，行断不堪闻。
牛羊下来久，各已闭柴门。风月自清夜，江山非故园。
石泉流暗壁，草露滴秋根。头白灯明里，何须花烬繁。
洛城一别四千里，胡骑长驱五六年。草木变衰行剑外，兵戈阻绝老江边。
思家步月清宵立，忆弟看云白日眠。闻道河阳近乘胜，司徒急为破幽燕。
满月飞明镜，归心折大刀。转蓬行地远，攀桂仰天高。
水路疑霜雪，林栖见羽毛。此时瞻白兔，直欲数秋毫。
稍下巫山峡，犹衔白帝城。气沈全浦暗，轮仄半楼明。
刁斗皆催晓，蟾蜍且自倾。张弓倚残魄，不独汉家营。
东来万里客，乱定几年归。肠断江城雁，高高向北飞。
岁暮阴阳催短景，天涯霜雪霁寒宵。五更鼓角声悲壮，三峡星河影动摇。
野哭几家闻战伐，夷歌数处起渔樵。卧龙跃马终黄土，人事依依漫寂寥。
群山万壑赴荆门，生长明妃尚有村。一去紫台连朔漠，独留青冢向黄昏。
画图省识春风面，环佩空归夜月魂。千载琵琶作胡语，分明怨恨曲中论。
江碧鸟逾白，山青花欲燃。今春看又过，何日是归年。
迟日江山丽，春风花草香。泥融飞燕子，沙暖睡鸳鸯。
戍鼓断人行，边秋一雁声。露从今夜白，月是故乡明。
有弟皆分散，无家问死生。寄书长不达，况乃未休兵。
背江居隙地，辞职作遗人。耕凿资馀力，樵渔逐四邻。
麦秋桑叶大，梅雨稻田新。篱落栽山果，池塘养海鳞。
放歌聊自足，幽思忽相亲。余亦归休者，依君老此身。
松下茅亭五月凉，汀沙云树晚苍苍。行人无限秋风思，隔水青山似故乡。
旅馆谁相问，寒灯独可亲。一年将尽夜，万里未归人。
寥落悲前事，支离笑此身。愁颜与衰鬓，明日又逢春。
晚日低霞绮，晴山远画眉。春青河畔草，不是望乡时。
瘦马羸童行背秦，暮鸦撩乱入残云。北风吹起寒营角，直至榆关人尽闻。
昨日发葱岭，今朝下兰渚。喜从千里来，乱笑含春语。
龙沙湿汉旗，凤扇迎秦素。久别辽城鹤，毛衣已应故。
闻说庭花发暮春，长安才子看须频。花开花落无人见，借问何人是主人。
杨柳阴阴细雨晴，残花落尽见流莺。春风一夜吹乡梦，又逐春风到洛城。
双阙生闉夜不关，金车宝马晓应还。亭亭明月临瑶席，灼灼华灯照玉颜。
秋风楚江上，送子话游遨。远水宿何处，孤舟春夜涛。
浦云沈雁影，山月照猿嗥。莫为饥寒苦，便成名利劳。
虎到前头心不惊，残阳择虱懒逢迎。东林水石未胜此，要假远公方有名。
神理今何在，斯人竟若斯。颜渊徒有德，伯道且无儿。
白发今非老，青云数有奇。谁言夕郎拜，翻向夜台悲。
社里东城接，松阡北地开。闻笳春色惨，执绋故人哀。
终日南山对，何时渭水回。仁兄与恩旧，相望泣泉台。
天山雪后海风寒，横笛偏吹行路难。碛里征人三十万，一时回首月中看。
他乡逢七夕，旅馆益羁愁。不见穿针妇，空怀故国楼。
绪风初减热，新月始临秋。谁忍窥河汉，迢迢问斗牛。
木落雁南度，北风江上寒。我家襄水曲，遥隔楚云端。
乡泪客中尽，孤帆天际看。迷津欲有问，平海夕漫漫。
跻险方未夷，乘春聊骋望。落花赴丹谷，奔流下青嶂。
葳蕤晓树滋，滉漾春江涨。平川看钓侣，狭径闻樵唱。
蝶戏绿苔前，莺歌白云上。耳目多异赏，风烟有奇状。
峻阻将长城，高标吞巨舫。联翩事羁靮，辛苦劳疲恙。
夕济几潺湲，晨登每惆怅。谁念复刍狗，山河独偏丧。
九月九日眺山川，归心归望积风烟。他乡共酌金花酒，万里同悲鸿雁天。
闻有三元客，祈仙九转成。人间白云返，天上赤龙迎。
尚惜金芝晚，仍攀琪树荣。何年缑岭上，一谢洛阳城。
洛阳城里见秋风，欲作家书意万重。复恐匆匆说不尽，行人临发又开封。
巫山与天近，烟景长青荧。此中楚王梦，梦得神女灵。
神女去已久，云雨空冥冥。唯有巴猿啸，哀音不可听。
海上生明月，天涯共此时。情人怨遥夜，竟夕起相思。
灭烛怜光满，披衣觉露滋。不堪盈手赠，还寝梦佳期。
尘污出华发，惭君青藓冠。此身闲未得，终日戴应难。
好就松阴挂，宜当枕石看。会须寻道士，簪去绕霜坛。
移得龙泓潋滟寒，月轮初下白云端。无人尽日澄心坐，倒影新篁一两竿。
山窗游玉女，涧户对琼峰。岩顶翔双凤，潭心倒九龙。
酒中浮竹叶，杯上写芙蓉。故验家山赏，惟有风入松。
伊昔好观国，自乡西入秦。往复万馀里，相逢皆众人。
大君幸东岳，世哲扈时巡。予亦从此去，闲居清洛滨。
稍稍寒木直，彩彩阳华新。迭宕孔文举，风流石季伦。
妙年一相得，白首定相亲。重此虚宾馆，欢言冬及春。
哲兄盛文史，出入驰高轨。令德本同人，深心重知己。
绛衣朝圣主，纱帐延才子。伯淮与季江，清濬各孤峙。
群芳趋泛爱，万物通情理。而我信空虚，提携过杞梓。
夫君美声德，直道期终始。孰谓忽离居，优游郑东里。
东里近王城，山连路亦平。何言相去远，闲言独凄清。
万里鸿雁度，四邻砧杵鸣。其如久离别，重以霜风惊。
隐居三十载，石室南山巅。静夜玩明月，清朝饮碧泉。
樵人歌垄上，谷鸟戏岩前。乐矣不知老，都忘甲子年。
少小离家老大回，乡音无改鬓毛衰。儿童相见不相识，笑问客从何处来。
旧时艳质如明玉，今日空心是冷灰。料得襄王惆怅极，更无云雨到阳台。
相送泪沾衣，天涯独未归。将军初得罪，门客复何依。
梦去湖山阔，书停陇雁稀。园林幸接近，一为到柴扉。
西行殊未已，东望何时还。终日风与雪，连天沙复山。
二年领公事，两度过阳关。相忆不可见，别来头已斑。
渭水东流去，何时到雍州。凭添两行泪，寄向故园流。
晓笛引乡泪，秋冰鸣马蹄。一身虏云外，万里胡天西。
终日见征战，连年闻鼓鼙。故山在何处，昨日梦清溪。
九日黄花酒，登高会昔闻。霜威逐亚相，杀气傍中军。
横笛惊征雁，娇歌落塞云。边头幸无事，醉舞荷吾君。
岸雨过城头，黄鹂上戍楼。塞花飘客泪，边柳挂乡愁。
白发悲明镜，青春换敝裘。君从万里使，闻已到瓜州。
一身从远使，万里向安西。汉月垂乡泪，胡沙费马蹄。
寻河愁地尽，过碛觉天低。送子军中饮，家书醉里题。
强欲登高去，无人送酒来。遥怜故园菊，应傍战场开。
故园东望路漫漫，双袖龙钟泪不干。马上相逢无纸笔，凭君传语报平安。
弱年知己少，前路主人稀。贫病期相惜，艰难又忆归。
事成应未卜，身贱又无机。幸到龙门下，须因羽翼飞。
地宽楼已迥，人更迥于楼。细意经春物，伤酲属暮愁。
望赊殊易断，恨久欲难收。大势真无利，多情岂自由。
空园兼树废，败港拥花流。书去青枫驿，鸿归杜若洲。
单栖应分定，辞疾索谁忧。更替林鸦恨，惊频去不休。
残花啼露莫留春，尖发谁非怨别人。若但掩关劳独梦，宝钗何日不生尘。
孤蝶小徘徊，翩翾粉翅开。并应伤皎洁，频近雪中来。
滞雨长安夜，残灯独客愁。故乡云水地，归梦不宜秋。
宦途从不问，身事觉无差。华发初生女，沧洲未有家。
却闲思洞穴，终老旷桑麻。别访栖禅侣，相期语劫沙。
岁闰堪怜历候迟，出门惟与野云期。惊鱼掷上绿荷芰，栖鸟啄馀红荔枝。
末路可能长薄命，修途应合有良时。市头相者休相戏，蹙膝先生半自知。
旅客三秋至，层城四望开。楚山横地出，汉水接天回。
冠盖非新里，章华即旧台。习池风景异，归路满尘埃。
交趾殊风候，寒迟暖复催。仲冬山果熟，正月野花开。
积雨生昏雾，轻霜下震雷。故乡逾万里，客思倍从来。
独有宦游人，偏惊物候新。云霞出海曙，梅柳渡江春。
淑气催黄鸟，晴光转绿蘋。忽闻歌古调，归思欲沾巾。
白发悤悤色，青山草草心。远公仍下世，从此别东林。
猫儿不识主，傍家搦老鼠。两家不须争，将来与裴谞。
龙舒有良匠，铸此佳样成。立作菌蠢势，煎为潺湲声。
草堂暮云阴，松窗残雪明。此时勺复茗，野语知逾清。
荆棘苍苍汉水湄，将坛烟草覆馀基。适来投石空江上，犹似龙颜纳谏时。
谁能绣衣客，肯驻木兰舟。连雁沙边至，孤城江上秋。
归帆背南浦，楚塞入西楼。何处看离思，沧波日夜流。
衰病已经年，西峰望楚天。风光欺鬓发，秋色换山川。
寂寞浮云外，支离汉水边。平生故人远，君去话潸然。
穆陵关上秋云起，安陆城边远行子。薄暮寒蝉三两声，回头故乡千万里。
早秋惊落叶，飘零似客心。翻飞未肯下，犹言惜故林。
吴蜀何年别，相逢汉水头。望乡心共醉，握手泪先流。
宿雾千山晓，春霖一夜愁。离情方浩荡，莫说去刀州。
鸟啼花发柳含烟，掷却风光忆少年。更上高楼望江水，故乡何处一归船。
客路青山外，行舟绿水前。潮平两岸阔，风正一帆悬。
海日生残夜，江春入旧年。乡书何处达，归雁洛阳边。
出户繁星尽，池塘暗不开。动衣凉气度，遰树远声来。
灯外初行电，城隅偶隐雷。因知谢文学，晓望比尘埃。
送哭谁家车，灵幡紫带长。青童抱何物，明月与香囊。
江旷春潮白，山长晓岫青。他乡临睨极，花柳映边亭。
百年怀土望，千里倦游情。高低寻戍道，远近听泉声。
涧叶才分色，山花不辨名。羁心何处尽，风急暮猿清。
长江悲已滞，万里念将归。况属高风晚，山山黄叶飞。
九月九日望乡台，他席他乡送客杯。人情已厌南中苦，鸿雁那从北地来。
暖戏烟芜锦翼齐，品流应得近山鸡。雨昏青草湖边过，花落黄陵庙里啼。
游子乍闻征袖湿，佳人才唱翠眉低。相呼相应湘江阔，苦竹丛深日向西。
泻月声不断，坐来心益闲。无人知落处，万木冷空山。
远忆云容外，幽疑石缝间。那辞通曙听，明日度蓝关。
我自忘心神自悦，跨水穿云来相谒。不问黄芽肘后方，妙道通微怎生说。
一为迁客去长沙，西望长安不见家。黄鹤楼中吹玉笛，江城五月落梅花。
潇湘何事等闲回，水碧沙明两岸苔。二十五弦弹夜月，不胜清怨却飞来。
床前明月光，疑是地上霜。举头望明月，低头思故乡。
邯郸驿里逢冬至，抱膝灯前影伴身。想得家中夜深坐，还应说着远行人。
长空澹澹孤鸟没，万古销沉向此中。看取汉家何事业，五陵无树起秋风。
黄河远上白云间，一片孤城万仞山。羌笛何须怨杨柳，春风不度玉门关。
京口瓜洲一水间，钟山只隔数重山。春风又绿江南岸，明月何时照我还。
利欲驱人万火牛，江湖浪迹一沙鸥。日长似岁闲方觉，事大如天醉亦休。
砧杵敲残深巷月，井梧摇落故园秋。欲舒老眼无高处，安得元龙百尺楼。
柳花飞入正行舟，卧引菱花信碧流。闻道风光满扬子，天晴共上望乡楼。
谁将玉笛弄中秋，黄鹤归来识旧游。汉树有情横北渚，蜀江无语抱南楼。
烛天灯火三更市，摇月旌旗万里舟。却笑鲈乡垂钓手，武昌鱼好便淹留。
涉江采芙蓉，兰泽多芳草。采之欲遗谁，所思在远道。
还顾望旧乡，长路漫浩浩。同心而离居，忧伤以终老。
秋风吹木叶，还似洞庭波。常山临代郡，亭障绕黄河。
心悲异方乐，肠断陇头歌。薄暮临征马，失道北山阿。
落帆逗淮镇，停舫临孤驿。浩浩风起波，冥冥日沉夕。
人归山郭暗，雁下芦洲白。独夜忆秦关，听钟未眠客。
半烟半雨江桥畔，映杏映桃山路中。会得离人无限意，千丝万絮惹春风。
花月楼台近九衢，清歌一曲倒金壶。座中亦有江南客，莫向春风唱鹧鸪。
月落乌啼霜满天，江枫渔火对愁眠。姑苏城外寒山寺，夜半钟声到客船。
落梅庭榭香，芳草池塘绿。春恨最关情，日过阑干曲。
几时花里闲，看得花枝足。醉后莫思家，借取师师宿。
秦中花鸟已应阑，塞外风沙犹自寒。夜听胡笳折杨柳，教人意气忆长安。
肃肃花絮晚，菲菲红素轻。日长唯鸟雀，春远独柴荆。
数有关中乱，何曾剑外清。故乡归不得，地入亚夫营。

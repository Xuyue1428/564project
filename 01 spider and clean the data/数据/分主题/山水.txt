路回临石岸，树老出墙根。野水合诸涧，桃花成一村。
呼鸡过篱栅，行酒尽儿孙。老矣吾将隐，前峰恰对门。
浓似春云淡似烟，参差绿到大江边。斜阳流水推篷坐，翠色随人欲上船。
泠泠出山泉，萧萧秋树林。幽人结茅庵，中有太古心。
文忠立朝端，正人所依附。国家有大计，立断无所顾。
平生惟朴直，异域亦爱慕。巍然咸同间，赖此中流柱。
寂寥山水笔，冲厚意何裕。好将配文节，艺事道已寓。
霜落空山野气宽，西风向暮渐阑干。夕阳衰草六七里，无数荒鸦催早寒。
多事空虚闻足音，荒崖无路昼阴阴。山人相见不相识，借问白云何处深。
夕阳西崦近黄昏，松翠山光化墨痕。一片秋阴收不住，淡云微雨入孤村。
小桥隔修埼，蔼蔼松林长。但见白云外，高峰明夕阳。
杳杳樵人踪，石路蹇且缦。木末早凉生，微阴动荒涧。
夕阴带野秀，秋气生亭皋。老鹤未归来，寥天惜羽毛。
画笔诗心秀气钟，含毫不待守南宗。罗江娇女閒调粉，夺得清湘雪后峰。
清溪带长薄，芳草随人远。偷閒为买山，不恨西风晚。
归鸦没西岭，群壑暧清景。何处牛羊下，疏树淡无影。
秋光入林薄，野桥秋水生。不见买山人，山与斜阳平。
崭石赭其腹，峻坂童其巅。恐是采樵人，斫破秋林烟。
凉云带澄浦，江岸半烟树。落叶下扁舟，稳载秋风住。
自写衰容项孔彰，朱家画本意堪伤。老夫未合称遗老，待拨江山反少康。
断桥溃岸数家村，雨少晴多减涨痕。雪白鹅儿绿杨柳，日高犹自掩柴门。
弓玉都亡宝笈空，飘零犹未出寰中。今年虐暑张厅壁，抵得刘褒画北风。
耕烟师事及西庐，先就廉州并肄书。少作滋腴已殊众，当时名辈岂虚誉。
二士风流比阮嵇，年来物役苦难齐。欲知白下閒踪迹，祇向书堂觅旧题。
江东顾五倦游还，占取城西水一湾。捲捲清诗皆入画，底须俗笔污溪山。
远岫疏林澹有无，回溪密树又纷敷。令人惆怅宫墙外，不写栏边水半湖。
莫便逢人写好山，扁舟才过富春还。游吴不共梁鸿赋，可惜芳时二月间。
不闻欸乃声，但见山水绿。烟雨昼濛濛，人在青溪曲。
卧游长在水云间，流水无声云亦閒。自是软红缘未尽，南中随地有溪山。
酷爱西山水石妍，戒坛古木岫云泉。何时作主当千日，前度经过垂十年。
纵赦斧斤松半死，漫猜车马壑难专。昆湖劫烬行行出，莫拟逶迤御宿川。
旧忆淞江经岁别，春阴无俚叹宾虹。生平能事都如此，浦溆渔舟着意工。
眼底云山意已奇，别从画里更题诗。无端写尽春明梦，肠断前人且未知。
点缀溪山着此翁，扶筇尽日倚高松。悬知四海皆秋气，却爱残阳晚更红。
蹑天高路自逶迤，吹尽残梅雪满枝。下有培塿上松柏，一身来去独迟迟。
菱芡葭荷着意生，陂塘风物爱湖城。扁舟南去应回首，槐柳深深旧帝京。
泼墨挥毫别有神，北碑南帖辨尤真。幽栖近忆梅源路，独以书名属此人。
调瑟更番说改弦，妙歌投俗只堪怜。人间不见迢迢谷，移勒山庭亦足贤。
怪石长松共寂寥，蕨薇将尽日萧萧。鹂砭词客无人识，自是名高迹欲遥。
空山一鹤断霜翎，北塞春来草未青。有客才名满天下，可无他日叹华亭。
过阙车声日几回，雪中前夜有轻雷。西山一角寻常见，春至岩花已漫开。
浩荡闲鸥意未驯，拿舟有梦落烟津。亦知穷海生桑后，一水盈盈阒绝人。
城南枯树唐时物，每过山门一省寻。已失婆娑当日态，托根曾不在山深。
南风三日不成雨，化作春云绿似螺。不负小楼辽望意，看花评画忆鹰阿。
山水清幽善写怀，擅长尺幅画尤佳。澄江八景珍奇品，淡远风高出众侪。
善藏书画爱清嘉，不愧名流赏鉴家。泼墨吮毫山水作，元人意得兴偏赊。
孤村傍山麓，夏木有清阴。远水泛澄碧，暮蝉空好音。
兴来每独往，时复一登临。暝色苍茫里，翛然见古心。
清川带长薄，斜景落空山。林暗归樵语，江明独鸟还。
愿求栖影处，难得此心閒。渐见炊烟冱，萧萧芦荻湾。
古寺藏修竹，滞舟宿蓼花。不知红树里，多少野人家。
木落四山空，烟笼一溪碧。时有捕鱼人，维舟在芦荻。
茅屋依青嶂，柴门掩绿苔。万竿修竹里，日暮一筇来。
并刀不剪愁千斛，却剪溪山成小幅。无边暝色送归鸦，有信寒风催落木。
吴侬生长吴江曲，尽日沦涟看不足。儿时解把钓鱼竿，老去玄真歌懒续。
何年楼阁起山隈，野客登临望眼开。远岭腾空攒激浪，危松倚壁响奔雷。
云烟散处长天静，丽日斜时众鸟回。我爱此翁援巨笔，画成尺幅纳崔嵬。
桂林之水如春酒，桂林之山皆醉翁。醉翁饮酒醉不已，一一颠倒春风中。
我骖鸾过初俯视，颇疑造物此游戏。咳唾珠玉落九天，雕镌磨琢纷棋置。
或如戈矛或爪牙，或抽如笋开如花。或曳清江如曳带，或披薄雾如披纱。
或追或伏或相斗，或惊或仆或相救。来者旁观如攒头，去者不顾如拂袖。
厚坤万古闷灵奇，忽破悭囊倾出之。人言造物元公道，而于此也将无私。
飞飞我复东南往，小憩未能恣探赏。欲叫虞舜云正愁，回首苍梧月渐朗。
吾爱桂林与阳朔，水清见底乐知鱼。奇峰都是丹青笔，绘出西南好画图。
圣母贤王造两朝，个臣风烈屹云霄。江河世局非难挽，箕尾忠魂不可招。
大事能无韩魏国，中枢谁复李文饶。白头弟子披遗墨，相对苍茫泪似潮。
名山大泽数庐鄱，山水情深尽可歌。岂必追星娱世俗，天才出自草根多。
盛时灯月宵，处处笙歌美。同作太平人，肩毂交纨绮。
今来人事殊，灯市非前比。寂寞月空明，没入江村里。
松下弹古琴，莫惜无人听。小僮倚石眠，一觉未曾醒。
孤舟冒烟雨，危坐把钓竿。霜叶红于花，寂寞无人看。
一代遗民痛劫灰，闻师从听笑声哀。滇边山色俱无那，迸入苍浪泼墨来。
壶里乾坤画里诗，环中象外两难知。偶凭心意图真假，如是我观慰梦思。
渲染已嫌非淡泊，缄题更怕著瑕疵。欲寻石隐兼充隐，泼墨涂丹未可期。
太岳移来作小峰，依然挺拔插青空。一江秋水流天外，四季春风掌握中。
结庐尘外伴青山，早沐松风晚听泉。昨夜酒酣三更后，今朝送客到江边。
试将能事促经营，随意濡毫刻意成。归去万松新绕屋，溪流寒夜助涛声。
屡借虫鱼折简呼，卧游复慰此心孤。压舟私喜归装重，远挟名山过蠡湖。
欲将旧迹访云林，古寺斜阳碧藓深。幸得斯图今一见，区区堪慰卅年心。
桐楼一上一伤神，满目沧桑劫后身。写出杜陵天宝句，断桥烟柳不成春。
一径入村落，危桥断木支。苍山淩倒影，疏树弄寒漪。
幽意随孤艇，秋光上短篱。何人解尘网，归卧白云陲。
秋云淡无际，江上已凉天。高树碧垂幄，乱山青入船。
光阴仍此日，萧槭入残年。向晚西风急，孤村沉暮烟。
八百连云策蹇驴，顽峰丑石尽夔魖。西行未入嘉陵驿，巳在吴生画里居。
江南春到鳜鱼肥，欸乃烟波一棹归。开遍桃花千万树，霞天展与乱莺飞。
衙排画戟寝凝香，却羡渔村草舍凉。比似朱门琴一曲，平沙落雁忆潇湘。
峥嵘诗思满王都，又写青苍蜀道图。永忘江湖成独往，可堪梦寂尚歧途。
灯前我拟皤双鬓，花下君谁饷百壶。便趁吴船西上峡，眼中了了见夔巫。
山色如泼墨，滃郁含云气。速棹扁舟回，莫待风雨至。
西风无地著兰根，未读黄书已断魂。细雨潇潇梦何处，江东云树拥孤村。
尺幅丹青一抹秋，山容清瘦似工愁。何时盖顶苍崖下，收拾云烟作卧游。
石壁高崖芳草萋，晴岚秀色映澄漪。丹青涂罢心襟旷，又向临边题小诗。
云暗天低日色沉，丛林如束立森森。光摇银海溪声寂，雪压霜桥马迹深。
闭户唯钟温腹酒，冻柯不见宿枝禽。世间更有奇骚客，欲觅梅花作苦吟。
桂香桐叶逐风飞，万里关河千嶂巍。沙白渚清秋岸阔，林疏枫醉远村微。
稻登新圃思乡国，雁度长空念旧扉。瘦马乱山游子倦，东篱菊好正须归。
熏风绵雨四山青，激瀑争喧野水平。桑椹初甜蝉语响，樱桃已熟藕花明。
鲜鲈先自渔郎得，新笋同为远客烹。人醉庐边浓荫下，卧听松子落阶声。
万绿含烟映竹斋，撩人春色带香回。仓庚啼处杏腮动，蛱蝶飞时柳眼开。
须向远乡寻翠壑，会从东主乞黄醅。故人若许懵腾醉，自有清新好句来。
孤峰高与碧霄齐，多少星辰入望低。何必骖鸾天外去，云深风定已忘机。
笔妙云林欲寄邻，家风未肯逐时新。嶙峋意与天机合，别境弘开望此人。
高致云林极自然，词人胸次即山川。大家小笔谁能会，尺幅犹开万里天。
绝世丰姿傲雪前，侬身虽瘦欲争妍。天寒地冷镕筋骨，历尽风霜不乞怜。
慈山风景似孤山，人去亭空鹤未还。犹幸一株冰雪洁，清香从不到人间。
毕竟天潢多隽才，笔端不着点尘埃。石涛本是明宗室，书画均从此脱胎。
石罅清泉流，仙源翠云锁。幽人性恬淡，携樽松阴坐。
影落深涧中，不辩物与我。何为憺忘归，此间无秦火。
冻云低压北风吹，正是围炉暖酒时。何处幽人驴子背，一鞭残雪苦吟诗。
闻说山峰高插天，是中往往住飞仙。白云懒过峰头去，且在山腰一晌眠。
半生无计谢尘缘，得一日闲便是仙。掷笔不禁长太息，此中容我结三椽。
世事重功利，斯工动万夫。野花连皖浙，奇石镇江湖。
风雨三千竹，烟波十万鱼。茫茫山影里，车马在征途。
骑驴寻梅去，领略一枝春。独叹寒意重，花瘦似高人。
小坐青桐下，芙蕖自在香。身闲更地静，心里自清凉。
何处听黄鹂，双柑并斗酒。杖策且徐行，记取青青柳。
登楼望山气，秋色何佳哉。时光如落叶，片片迫人来。
柳绿复桃红，春光满乡里。山中有幽人，独坐看流水。
秋色满大地，探幽到水隈。扁舟人独坐，不为羡鱼来。
一水一山良可栖，孤村悬隔竹为蹊。客来轻叱当门犬，日落高呼上树鸡。
自给鲜蔬补微俸，不将浊酒到深脐。清宵莫道閒难遣，听我吹嘘有逸妻。
山斋雨寂碧重重，消息林花数点红。采药道人何处去，门前小立读松风。
云分遥岭雨收时，独钓寒江竹一枝。此去荒台寻旧梦，却教啼鴂惹愁思。
云兴霞映水淙淙，不向花街斗艳红。为报人间春未暮，高燃龙烛乱山中。
尘外仙乡画出难，晚烟村落梦中山。清音婉转溪鸣谷，杂色铺陈树抱团。
田父拄锄留客语，牧童驱犊带云还。天公岂有藏私意，只是无缘不得看。
一山绕水曲成湾，沿岸枝垂可系船。身在桃园堪避世，心随鸥鸟上云天。
何方山水两悠然，一卷春风染洞天。谁动流声惊鹭鸟，元来帆起五湖船。
自我频经事，知谁独肯来。盘盘天下念，郁郁卷中开。
水碧古时血，山幽何代材。画图须改色，岁月却生哀。
写得青山似浴凫，波翻红日亦沾濡。夜深卷汝深藏去，怕有秦王叱与驱。
日自西斜雁自南，我从太古挹秋岚。此山豁我心胸出，此水何人味苦甘。
我图山作墨云凝，山觑我犹书案蝇。浊酒一壶共山醉，乱山扶我两鬅鬙。
远岭岚烟有淡浓，茅亭人杳水淙淙。山家何舍清幽地，不趁风来坐听松。
层峦半被淡云遮，老树闲枝向舍斜。泉瀑潺声听不断，将春吟到野人家。
山水含清气，尘襟试一濡。寺荒僧逸去，佛在客来趋。
探手拔新笋，放眸搜野凫。汀烟遥点指，或可卜居吾。
有路难为径，无花却是春。溪亭鼓琴罢，不觉有来人。
雨过岚翠滴，峰正夕阳红。景住行人去，万般色皆空。
造化由心造，来生实此生。接应非我耳，雷电亦无声。
自然归正道，妙悟出天真。不信蒲团上，修成佛样身。
笠泽茫茫入大荒，临风消得酒千觞。山连五越文星聚，水接三吴利涉忙。
西子扁舟无觅处，孟郎寒袂动愁肠。茅庵欲结清佳地，莫问他乡是故乡。
清风满纸逐人来，大水奇峰望眼开。岭涧皆为心底境，楚人本是画中才。
一襟气韵凭挥洒，万里河山任剪裁。我亦胸中有丘壑，何年得意吐崔巍。
发未苍苍齿动摇，真须觅取返童膏。肿如大瘿横肩脰，来向佳人乞一瓢。
多谢肉糜供软嚼，尚存吾舌作清聊。明朝更约山溪水，枕漱随心汝自挑。
丘壑罗胸久，凌霄试一嘘。盘旋何磊落，吞吐自舒徐。
石丑天能倚，溪清鸟或渔。卧游随所向，岂必待轻车。
蝠堂拈素管，清气欲全收。大麓千屏峙，长河一线浮。
云根生石窟，月影泻霜湫。会得超尘意，诸天见自由。
五剧惊飞毂，倚天楼似锷。缁尘厚我衣，何以专溪壑。
凝睇小丹青，冥冥招楚魄。老者抱琴还，少者渡头泊。
雁起水云间，一篙烟漠漠。野筑养沉痾，山岚窗外落。
少者学调弦，老者垂纶乐。坠花逐水香，时见潜鳞跃。
日晏冥烟合，飞鸟欣有托。流光若转轮，别离意萧索。
洒泣抚丝桐，危峦望依约。曲终人独远，杳然入寥廓。
觉来知底处，馀音绕海角。客魂与之去，苍茫无地著。
玄霜肃肃下东篱，尽日西风牵客衣。数拨声催零叶下，一行雁宿尺书迟。
且将心事语磐石，岂有离情写折枝。似水襟怀常自好，天涯何处觅钟期。
恣肆清湘弄笔头，澜翻墨沈山川收。无赖不才真痴绝，效颦快意又中秋。
溪清水静绿云居，雨气时来景亦奇。高人但得琴书乐，扰攘尘棼不上眉。
春暮晓烟围远山，山人自得自心閒。世纷不入画图里，可入山人诗句间。
吾粤多奇士，严公更轶尘。壮哉此巨制，用笔何其神。
雄劲天资迈，幽深布景新。徘徊看不足，归尚梦萦频。
迷离烟雾墨华浓，窅霭澄空翠雨濛。欲向千山餐秀色，天南一管绕春风。
酹酒添愁思，依稀旧梦萦。骑肩戏攀月，坐膝笑分橙。
柏瘦悲臞影，澜微认蔼声。天伦空怅望，扶杖待来生。
天台山下云无数，山南山北多桃树。石洞春寒风雨深，落花半逐溪流去。
人间从此识仙家，短棹寻源到水涯。翠袖乘鸾下明月，玉盘留客进胡麻。
我昔扪萝探幽谷，青精煮饭松边宿。至今瞳子有神光，细字犹能夜深读。
高人筑屋石溪东，溪山却与天台同。粉黛含情记幽趣，碧桃流水春溶溶。
六月黄尘汗如洗，独骑瘦马京城里。忽见新图双眼明，拿舟欲泛沧浪水。
我家只在苍崖颠，白云绕屋清溪连。他日君能远相觅，看花酌酒春风前。
平生丘壑趣，偶向画中传。雨气千峰外，江流落日边。
蘼芜青满渚，芳树绿参天。眇眇溪云净，涓涓石溜悬。
崖巅何处阁，谷口小家烟。渔唱来秋浦，僧钟落夜船。
瞥惊飞鸟过，疑有蛰龙眠。竹径能留客，桃源竟得仙。
丹青誇绝代，赋咏藉名贤。千古沧洲意，含情忆稚川。
远骑出郊坰，裴徊立清晓。风雨江上来，云山望中小。
松瀑泻岩阿，僧钟度林杪。兹焉倘可栖，长歌拾瑶草。
别起高楼临碧溪，绕楼青山云约齐。阳山独出众山上，却立阳湖西复西。
天风吹山屼不起，倒落芙蓉明镜里。影娥池上曲阑干，遍倚秋光三百里。
白云不化五彩虹，化为天矫之白龙。一朝挟子上天去，霈泽下土昭神功。
土人结祠倚灵洞，雨气腥翻海波动。纸钱窣窣蜥蜴飞，女巫击鼓歌迎送。
兹山本是秦馀杭，越兵昼获夫差王。不知谁是公孙圣，空谷答声吴乃亡。
只今此地愁云黑，铁马将军金作勒。汉蛇曷识剑雌雄，秦鹿应迷路南北。
山下花开一色红，花下千头鹿养茸。衔花日献黄面老，挟群时入青莲宫。
闻道青霜落林谷，斤斧丁丁惊鸟宿。千年白鹤忽飞归，失却长松旧时绿。
君今坐看楼上头，析韵赋诗浮玉舟。凭高一览青未了，底事仲宣生远愁。
明朝更踏东山路，傀儡湖中观竞渡。酒花滟滟泛昌阳，醉归扶上楼头去。
回峰危欲堕，峭径深可入。萦纡度壁坞，杳窕去井邑。
泉悬净练明，崖拥积铁涩。缅怀贞白君，相从负云笈。
石齿粼粼水，云衣齾齾山。天风吹客梦，何日抹鱼颁。
翳翳云中树，亭亭江上山。秋风生柁尾，荡漾碧波间。
狂风捲尽夜来云，万壑千崖锦绣纹。占日楼台平树见，吼雷春瀑入溪闻。
岂无花洞留莺语，应有芝田下鹤群。清绝松阴二三子，不知谁是紫阳君。
十年小隐在青山，喜有东湖屋数间。门外白云常在眼，此身浑似钓舟閒。
古赋裁成学遂初，山童研墨且徐徐。石头几上溪藤滑，旋拂松花对客书。
上人性僻耽山水，应是王维第二身。兰渚流觞新到越，蓝田别业旧通秦。
驱驰翰墨回龙虎，簸美风雷感鬼神。羁旅相逢聊自慰，莫思天地有烟尘。
澹澹轻烟羃半林，涓涓飞瀑泻遥岑。偶然坐石观流水，不记还山路浅深。
身在山水间，心在山水外。世无钟子期，白云兀相对。
老子胸吞几云梦，剩水残山藏妙用。酒酣时把墨濡头，收拾乾坤作清供。
粉黛不写儿女颜，秃兔扫尽江南山。孤峰拔地起千尺，凛凛秀色撑虚寒。
飞泉一道跃灵窟，古树千株舞烟骨。小桥流水隔红尘，中有幽人卧茅屋。
众奇百谲鸟可名，笔力到处俱天成。王维久死唤莫起，此画一出疑更生。
世人饮食鲜知味，淡里工夫属三昧。屠门大嚼空垂涎，口不能言心自醉。
蹇驴驮我春暮时，观山仰面哦新诗。垂杨修竹夹古道，忽有桃杏横纤枝。
浴沂风软摇轻袂，两过屏山滴烟翠。数家篱落近横塘，牛背夕阳明远霁。
悠然对景心无穷，冥搜直欲收奇功。贪爱眼前閒世界，不知身落画图中。
山雨溪风晚未休，萧萧落叶满汀洲。渔船罢钓归何处，眼厎狂澜正可愁。
集贤曾画嘉熙服，敕赐黄金拜舞归。从此人间重山水，清泉白石转晴晖。
忆昔晋时顾虎头，能画声名塞穹昊。千载而下继者谁，君之耳孙字周道。
江南山连沧海岛，水远山长愁绝倒。兴来走笔如有神，浓抹淡妆无不好。
前峰倚天自太古，知是天台是天姥。烟开浪波摇浦溆，草满江洲树如羽。
山回两崖夹幽谷，小桥俯映菰蒲绿。扁舟何处觅鲈鱼，沧浪水寒空濯足。
柳边碧石明素沙，茅庐似是陶公家。衡门昼掩鸡犬寂，谁人其采黄金花。
我屋双溪松柏里，清泉皎洁无泥滓。凤皇不来鹰隼逝，白日鸱鸣啸桑梓。
华表柱头下令威，风尘澒洞何当归。感时对景重回首，不知人民今是非。
南山每独往，问讯西隐楼。清阴蔼乔木，天风忽凉秋。
归舟溯平湖，遥见仰山月。月色如德人，万古光不灭。
素练不盈尺，写此千里心。欲知相忆不，明月是知音。
澄心茧纸墨花香，上有元晖古印章。怪底径山山寺里，老僧衣袖著潇湘。
洞庭波兮山崨嶪，川可济兮不可涉。木兰为舟兮桂楫，渺余怀兮风一叶。
前山后山云乱起，山脚入溪清见底。溪南更有山外山，散如浮尘聚如米。
老枫枯栎叶纷纷，下有人家深闭门。钓丝欲收风浪急，却回双艇来篱根。
老翁曳杖行伛偻，一童负樵一童斧。笔端意度尽神妙，卷里衣冠自淳古。
商周寂寞经几秦，后来莘渭宁无人。茫茫耕钓去不已，武陵竟隔桃花春。
故人招我雁山傍，更入秋云结草堂。至今未满李徵士，白首犹贪著作郎。
蜀人偏爱蜀江山，图画苍茫咫尺间。驷马桥边车盖合，百花潭上钓舟閒。
亦知杜甫贫能赋，应叹扬雄老不还。花重锦官难得见，杜鹃啼处雨斑斑。
卢家公子称三绝，诗妙书精画亦工。落笔多宗董北苑，高情不减米南宫。
天低碧树春云合，潮满沧洲暮雨空。却忆买船同载酒，城南山下醉东风。
待渡见孤舟，穿林望高阁。雨馀泉脉动，日照岩光薄。
闭户茅屋深，汲水松花落。回首白云间，两人相对酌。
泽雉樊中神不王，白鸥波上梦相亲。黄尘没马归来晚，只有西山小慰人。
日出群动作，鸡犬亦复喧。渺渺孤舟发，翩翩栖鸟迁。
先师有明训，政在善利间。结发事诗书，於今益可怜。
况兹去古远，淳风未易还。吾行亦聊尔，一览可忘言。
形似休论刻楮工，谁能牛目辨颠翁。临平秋色知何许，只在枫丹荔白中。
生涯浩荡付烟波，沽酒烹鱼乐若何。西照一痕红恁好，树梢还可晒渔蓑。
访幽野艇泛清渟，水阁遥知待发硎。识得六如真面目，石渠幸早弆兰亭。
寒涛及雪练，映带翠屏里。适自田盘来，所见多相似。
新柳丝丝嫩袅风，前溪几曲后溪通。烟村水郭绝胜处，不是吴中定越中。
本来出岫无心者，何事云归恋故山。却与层峦添气色，黛深螺润草堂间。
飞来笠馆翠微间，磴道凌空讶许攀。树叶吹风看飒飒，瀑流落涧听潺潺。
忘年古鹤閒梳翮，长日高僧镇闭关。百尺虬枝扶碧嶂，依稀如过九松山。
何须绕树叹无枝，正是飞还鸟倦时。独倚寒林聊纵目，远山重叠夕阳迟。
飞流故喷薄，绝巘何嵯峨。所以谢幼舆，邱壑趣已多。
瘴山苦雾结胚胎，穷阴深墨堆枯煤。赤日沈为死灰色，劲风万古无由开。
下有长河名淡水，玉椀澄之清且旨。化为碧血与鸩浆，杀人不见波涛起。
山有飞禽河有鱼，上原下隰黄茆居。岛民生与瘴相习，诸蕃杂作古丘墟。
墟中婺妇能为鬼，婆娑其舞歌笑娓。舌语疑咒走疑癫，人瘴由来胜蛇虺。
嗟我禦暴分边城，扫除无力空含情。樵山饮水滋惭恧，仕宦五瘴良非轻。
太古千峰静，幽人一事无。谷神能蕴藉，春色有工夫。
萧寺依云构，危亭借石扶。亦云工位置，吴苑此规模。
清泉百丈飞幽壑，茅屋人家隔丛薄。白云在水树在空，漠漠晴烟下寥廓。
断鸿几点去无迹，黄叶一林寒欲落。斜阳何处认前村，隐见危桥傍山郭。
先生画笔冠当代，八尺生绡气磅礴。不须平远袭倪黄，能以清空见镵削。
秋窗对此足清胜，瑟瑟轻寒生绣箔。掩图不敢挂虚堂，恐有红尘一分著。
琉璃四面水堂虚，菱沜风来香气徐。钓线閒收书庋置，亦非儒士亦非渔。
好是足山兼足水，自然宜画也宜诗。翠微深处凡尘隔，不必探幽更别移。
桂林山水冠诸州，天遣诗人豁远眸。云气西侵昭岭色，河声东泻广江秋。
孤城落日闻猿啸，野水连天放棹游。近日小斋无一事，晚来强半为诗留。
好山久不见，如与故人违。追写清宵梦，深扃破板扉。
意随流水远，神逐白云飞。此地宜居我，沙头添钓矶。
落日江村好，船头黄叶多。水波平似镜，山翠小于螺。
鱼蛤此间市，沧浪何处歌。小桥疏柳外，有客抱琴过。
秋树几枝瘦，秋山一角青。乱泉流竹径，深翠结茅亭。
沽酒船能到，寻花路再经。何人横吹笛，却有白鸥听。
乌桕经秋一两枝，篱花更有傲霜姿。画成只恐添乡梦，白傅堤边夕照时。
半世撄尘网，襟怀总不羁。但看高士传，每与鹿门期。
妙手写生处，幽人坐息时。上衣山翠好，林壑结相思。
扬舲展佳兴，回望石首城。路回状频变，意惬迹反轻。
入峡若无地，过壁湍渐平。驰情眺绝岛，已发疑未行。
凉飙过两岩，空翠微有声。潺湲忽在上，仰见大壑横。
深溪晓逾静，咳嚏皆分明。密竹转孤棹，初日淡已盈。
回舻返旧渚，历历想所经。夙耽谢公癖，逸境终难名。
一叶前溪泛，空朦烟雨洲。山横残照落，水挟断云流。
自得消遥趣，安知今古愁。酒帘丛树里，回棹上江楼。
东皋东望山嶙峋，山头霞綵明朝曛。鹭鸶数个白如雪，点破空青万顷云。
重重绿树波光里，波光浩渺过彭蠡。中流一棹者何人，苍茫似畏西风起。
点简舟中旧所藏，莫教堕落风涛乡。风涛初不在平地，斯人回首何遑遑。
我皇圣德齐天壤，太平治化原无象。来往登山航水人，万里安行如席上。
层峦叠嶂高嶙峋，青溪碧涧波粼粼。堂亭寺观不知数，市廛隔断无纤尘。
迢迢有客泛孤舫，一苇凌空放双桨。俨如仙子御风行，烟雾中间互相访。
依稀疑是终南山，坐者揖者咸衣冠。采药每将巾舄湿，共谈那解天壤宽。
是谁好事留斯迹，安得其间一栖息。瞻彼春空一片云，为霖有意人难识。
江南之山倚南斗，根据蜿蜒几千亩。悬厓峭壁重复重，若坐若立还若走。
江南之水环南都，汹涌周回为具区。包天括地深无极，云帆雪浪相萦纡。
水流山峙多清气，钟出高人自拔萃。平生爱住山水间，养高不为形骸累。
嵓前空翠飞濛濛，小桥不与周逵通。房栊半出长林外，人声多在云烟中。
好景静观皆自得，著书老却龙鳞柏。昨夜虹光射斗牛，山灵放出文章伯。
献策御前誇第一，词林更转春坊秩。莫将山水匿胸中，普施霖雨苍生笔。
奉常司幕吾宗裔，爱水爱山兼爱字。手持一幅鹅溪绢，或浓或淡烟云气。
远看淡淡近看浓，暮山紫兮晓山红。一湾杨柳依稀外，无数人家杳霭中。
平桥过去波涛恶，何处舟来无住著。空青万里炯双瞳，汀花岸草今犹昨。
林峦深处开茅堂，四时佳景非寻常。吾宗依此有新构，左图右史罗中央。
八窗四面皆真景，歌罢沧浪动深省。门前车马任纷华，还我胸中常耿耿。
银河倒挂青山顶，苍虬偃卧芙蓉冷。烟峦深处起楼台，双双人在蓬莱境。
我观斯人非避秦，韬辉伏耀全天真。盍簪爱话无生事，恐教名利萦兹身。
霜叶林边秋色映，桂花香里行厨净。弹琴惟取古为音，漉酒还将清比圣。
逍遥此乐人间稀，洁已由来世所讥。只今四海皆乐土，不羡羊裘钓石矶。
世传南亩丹青好，笔底天机不草草。叠嶂层峦点染间，咫尺芙蓉插晴昊。
白云涨雪落溪中，溪流宛与仙源通。波光水色互掩映，烟霏雾霭纷濛濛。
鸡不鸣兮犬不吠，山人不识王侯贵。茅檐旭日上三竿，借问此时曾起未。
一声啼鸟春昼长，门前绿树森成行。竹篱苔径轮蹄绝，临风坐落松花香。
蒲东任君有高致，此景分明在胸次。人间山水已熟看，只今又欲浮淮泗。
淮南山水天下奇，我生时时梦见之。少年失脚红尘里，纵有高怀何所施。
几时得共任君约，西上昆崙东岱岳。沧溟滟滪遍遨游，半世尘缨须净濯。
故园修竹映松关，一曲溪流万叠山。五老天低红日近，三山台古白云閒。
平村烟树连空阔，远浦渔舟自往还。无那别来怀梦想，凭君写入画图间。
青山江上起，江深欲无路。微茫岛屿间，亦有人家住。
日夕西风来，乱捲庭前树。江水皆起立，溪云不能驻。
小桥架空凿，尽日无人度。惟有江上山，万古吹不去。
横桥压长溪，高树倚绝壁。草屋何人家，开门候佳客。
清风招不来，白云渺无迹。毋使元规尘，污我远山色。
长松生涧阿，绢素尺不盈。昂藏烟雾姿，萧骚风雨声。
梁栋固有朋，山林岂无情。少留天地间，岁寒保坚贞。
断岸横舟山日阴，人家散居枫树林。江烟万里破孤暝，江波倒影天沈沈。
短渚长沙渺无极，木叶吟风动萧瑟。惊凫历乱飞尽空，坐见遥岑送秋碧。
斜日在松杉，千崖冥色酣。山藏五柳宅，路转百花潭。
乱石明苍玉，遥峰露碧簪。终希陪妙躅，来此脱征骖。
夏圭丹青世无敌，远近淡浓归数笔。天机所到入神妙，此图犹为人爱惜。
青山峨峨树童童，高泉一派飞白虹。云林烟谷互隐见，羊肠细路东西通。
溪边丈人青似玉，倚树悠然吟不足。我役黄尘奔竞途，劳生颇欠看山福。
春风几度蔷薇开，旧时猿鹤休惊猜。有田可耕书可读，家在山中归去来。
碧嶂秀重重，岧荛逼华嵩。雨淙孤壑应，云壁小蹊通。
呼酒三村社，藏书一亩宫。山深人不见，花鸟领春风。
九衢尘土袭簪缨，拟向乾坤借草亭。恍惚罗浮画中见，乱松深处数峰青。
混沌太古色，江山烟雾中。草堂无俗客，日日来春风。
年抛造化外，气入烟霞间。夕阳林下路，白发照青山。
素琴本无弦，白云本无心。虚舟在野外，知他浮与沉。
层阴闭六合，万径无行踪。老翁不僵手，一丝繫春风。
老屋青山下，孤舟浅水边。黄昏鱼饭饱，榻却矮篷眠。
野外少人躅，值此佳日迟。偶与二三友，游观赋新诗。
青松蔼繁荫，碧草含华滋。逍遥恣言笑，童稚亦娱嬉。
济济炫春服，悠悠咏清沂。兹欢恐难再，兴尽以为期。
壮年飘飘意气豪，羞随斥鴳飞蓬蒿。苍梧之山洞庭水，常觅胜处闲游遨。
招邀知己二三友，谈笑每日乘轻艘。汀蘅渚杜俱逸兴，澧兰沅芷皆离骚。
并栊船头恣吟眺，底用傲兀披宫袍。鸥边鹜畔往仍返，下上湍濑不惮劳。
莲房旋摘鱼旋脍，满吸钜斝持霜螯。酒酣移船林外泊，脱叶乱坠惊猿猱。
细风吹树响飒飒，迸水触石声嘈嘈。狂歌纵饮尽放浪，清醒却少多酕醄。
于今垂老尚远宦，白首黾勉追英髦。客窗因见画中景，恍若重泛湘江涛。
閒心只与静相宜，醉似疏狂醒似痴。除却看山看水外，是非荣辱不曾知。
昔分符竹知永阳，居民乐业歌时康。环滁况复好风景，醒心丰乐曾尚羊。
追游僚友总文雅，紫薇泉上同飞觞。幽谷朝来云气白，琅琊雨晴山色苍。
树藏古刹暝烟合，花落三湖春水香。龙蟠菱溪号名胜，林下今谁开草堂。
别来俄惊十四载，空有遗爱留甘棠。兴来闲写旧游景，褚生得之喜欲狂。
装潢成轴索题咏，新诗赋就情何长。江云淮树恒在目，还忆欧公旧醉乡。
大峰小峰堆翠鬟，景致好似龙潭山。桃花流水远廛市，昔有仙人来炼丹。
一朝功成簉鹓斑，屡承恩宠瞻天颜。良方岂但传金匮，妙剂应能苏世瘝。
胡为仙游竟不还，空见野墅留人间。董氏杏林原自好，苏家橘井何尝乾。
映门森森总桥梓，绕砌烨烨皆芝兰。凭谁写归图画看，满眼云气生层峦。
书香绵延庆泽远，医院有子称能官。我怀仙人不复见，几回对此增长叹。
生绢一幅何其长，图中景物犹三湘。云树模糊生暝色，烟波明净澄寒光。
九疑南岳遥相望，白云缥缈山苍苍。岩边有路到芝峤，林下何人开草堂。
东华红尘飞不到，信知此境犹仙乡。雨晴沙渚萑蒲绿，风起岸汀兰芷香。
扁舟一叶竟何往，疑是米家书画航。予生素多山水癖，安得载酒同尚羊。
米家元晖画最良，笔法高古非寻常。清风寥寥孰可继，此卷喜君能宝藏。
穷通世事坐谈间，自古龙鳞不易攀。碧涧有声尘虑净，白云无恙我心閒。
琴床昼拂松边石，诗景春搜雨后山。绝少轮蹄逢此地，故人霄汉几时还。
原非太华与终南，路入双门滴翠岚。京国归来亲未老，石桥流水径三三。
山家压酒声涓涓，有如细雨鸣春泉。入门听此发酣兴，何须响落宫商弦。
玉缸新碧洗盏试，青螺击破江头鲜。山人酒酣不自奈，胸中丘壑飞生缣。
近来山水沈周好，人物颇称吴小仙。二生老死汝少年，古道肯取时人怜。
眼前木石渠固小，天下岂少名山川。糟床有酒酬知己，画成换米换秫米。
终南少室敞遥天，曲径斜盘万壑烟。春煖三花香霭合，云开二华翠微连。
金光夜映瑶台草，珠露朝含玉井莲。拟采流霞泛丹液，双飞凫舄下秦川。
石龙浩劫度何年，岛屿中流别表天。灯火冲霄欢海若，星河留月醉神仙。
国开极乐吾能到，梦入华胥尔觉先。一颗摩尼眇珠黍，三千世界本完全。
自性本来无执著，为仙为释更为儒。乍看卓锡依珠寺，须信栖神上玉都。
苦海波涛原浩浩，觉城色相本无无。大千世界河沙数，尽入如来一黍珠。
共道珠江钜且圆，何如罔象得遗玄。骊龙戏去浮波上，神女擎来献佛前。
屹立狂澜标亿劫，平开胜概入诸天。乾坤幻境浑如此，弱水三山恰并传。
东湖先生高且闲，造化在手开荆关。春风吹林入笔底，树杪雨歇飞潺湲。
江光闪闪烁霞赤，沙鸟离离渡溪夕。宛然鸡犬喧前村，疑有当年避秦客。
水亭春还花正香，渔翁坐钓青丝长。落花一片迥波绿，不碍溪头白鸥浴。
峰峦迢递水微茫，葭菼连天雁噭霜。仿佛湘南旧行路，短篷秋色近斜阳。
木落霜气清，秋山净如洗。天空万籁寂，地迥孤云起。
深溪湛寒绿，对此清心耳。安得扫苍苔，横琴写流水。
杨宰手持山水图，打门过我声相呼。登堂展图急相示，云烟满面秋疏疏。
画者何人得天力，长风万里动地急。揽衣缩颈不敢前，袖中怕有波涛入。
洞庭之派湘汉分，君山一点入青云。上有老龙吹笛处，月明彷佛清韵闻。
黄鹤楼前花事阑，黄陵庙里竹阴间。沙鸥野鹜殊可乐，蹋浪翻萍时自还。
彭蠡两岸烟树依，中有陶朱钓鱼矶。饭餐虾菜常容与，手著鱼经无是非。
杨宰杨宰心思聪，平生爱画精天工。要令知我归来处，便是图中陶朱公。
长松荫远山，虚亭倚危石。何来客杖藜，曳破秋云碧。
结屋苍松里，悠然趣不群。柴门扃湿翠，萝径入寒云。
山转红尘隔，溪横碧霭分。烟霞应莫恋，天上有明君。
滕六飞花散九垓，乾坤万象变琼瑰。诗翁胸次春无限，溪上冲寒晓访梅。
一色芙蓉天上开，何人凿翠结楼台。辋川春色浑相似，写入王维画里来。
万木东林下，萧条晏岁情。何时红绿动，啼杀早春莺。
罱鱼罱鱼复罱鱼，聊开聊阖鱼逃逋。江湖满地事数罟，老鱼为计与利殊。
此图此野亲捲送，因人而投知不虚。况闻圭笔是名手，其价要论千金沽。
于渔忘渔价何有，于人忘物画可无。华君尚古真丈夫，以义为利空锱铢。
堂中看画且酌酒，坐对惨淡消金壶。左图右史存鉴戒，此堂不宜无此图。
尚书公署有馀閒，时复披图认故山。交剑水清龙已去，衍仙堂在鹤犹还。
空林行迹荒苔畔，极浦帆樯落照间。欲采蘋花涉江渚，西风双鬓未垂斑。
青山如黛草萋萋，古寺残钟隔远溪。客散长亭天色晚，两行烟柳灞桥西。
古木萧萧荫溪曲，满山苍翠飞林麓。扶筇行过小桥西，隐隐书声出茅屋。
赤壁重游赋，清风万古传。遥怜山月古，曾照火楼船。
屋上白云閒，屋下流泉好。遥山几片青，出没林树杪。
浮生堕尘网，局促何其小。岂若山中人，悠然豁襟抱。
林春花气浓，谷暖莺声早。安得往从之，谈玄坐昏晓。
鬼斧夜劈匡庐裂，放出银潢挂巀嵲。深潭百尺吼雷霆，白日半空飞雨雪。
芒鞋两两来山翁，隔溪注视心目雄。胸襟棱棱生逸气，鬓毛飒飒来天风。
我亦平生爱山水，忽见此图爱入髓。他年濯足鄱湖滨，观泉画我成三侣。
看山几处载图经，饭颗犹嘲太瘦形。久判云林非世路，惯看麋鹿上秋庭。
霜崖乱叶当书下，寒谷幽兰沁酒馨。似忆西行山水郭，别来江上几周星。
流水平沙江路遥，抱琴聊尔一相招。知君故是清狂客，春韭香时每见邀。
瀑布双垂下，屏风九叠张。波光混彭蠡，山势似浔阳。
松坞栖茆屋，枫林带石梁。扁舟如可具，吾意在沧浪。
层峦矗空寒玉立，老树含春翠云湿。几处人家院落闲，孤舟野渡溪流急。
东风游赏知何人，蹇驴龙钟酒半醺。葛巾润透林梢露，诗担斜冲石径云。
豪吟不尽闲中趣，笑指前山更容与。初疑踏雪孟浩然，又似寻芳杜工部。
半幅新图一段幽，水光山色共悠悠。粉闱公暇日披拂，遥认故园天际头。
赤城霞气连东海，九嶷绵绵舜陵在。曾游两地纵奇观，叠嶂填胸何礧磈。
洞庭波涛拍云天，吴江长桥绝可怜。扁舟夜携二三子，高歌月下招灵仙。
归来草堂老无力，山水迢遥苦难得。苏台居士好画手，一幅尽写苍茫色。
林壑高深气杳冥，空潭飒飒水风生。开帘对此坐清昼，彷佛邀余万里行。
懒逐诸公入省台，分甘无用老岩隈。凭君说向清风道，莫放红尘到此来。
辽鹤归来万事空，人间无地著诗翁。只留海岳楼中景，长在经营惨淡中。
家在龙沙弱水东，朅来尘世笑春风。都将天外蓬壶景，漏作人间画手工。
玉腕雪回犀管细，宝煤香散凤绡空。只应大地山河影，常记飞鸾下月中。
洞清宗元不传法，此老无乃得之心。妙画通灵恐仙去，须防风雨夜堂深。
斯人地下骨应朽，此画世閒宁复有。莫与纷纷俗眼看，等閒却作丹青手。
萧寺荒堂三五间，谢章满壁画江山。天涯霜雪少春意，一日携酒开心颜。
饥禽穿窗啄官粟，岁久刓墙樵指秃。山僧送客不关门，寒云夜夜飞来宿。
苍壁云气涌，长松风雨寒。湍流擘山出，玉虹饮溪湾。
胸中无云梦，笔底无江山。想见破墨初，布袖蛟龙蟠。
壮观骇心魄，万象本自閒。寒斋静相对，远意空追攀。
专阃威名仰四驰，韬钤秘钥快图披。守江不若守淮险，御敌何如料敌奇。
棋墅无惊惟太傅，风寒能护是良医。投鞭那有流堪断，屹立长城报主知。
重华遗泽在东州，景物留奇聚胜游。翠湿金罍山独秀，碧环玉带水交流。
何人一舸下清溪，列壑攒峰想旧栖。不雨石林元自湿，无云山路只长迷。
窍于山川载神气，开辟而来画何异。无隐乎尔观尔志，子敬为子敬敬识。
胸中得酒出孱颜，木叶森森岁暮残。落墨不随岚气暝，几重山色几重澜。
春去台空迹已陈，危亭杰出涧之滨。清溪绕屋可濯足，好鸟隔江如唤人。
明月委波金潋滟，青山带雪玉嶙峋。桃花流水非人世，或有渔郎来问津。
恣意纵横埽，峰峦次第成。笔尖寒树瘦，墨澹野云轻。
岩石喷泉窄，山根到水平。禅房时一展，兼称苦空情。
广庭临璧沼，多士侍金闺。英宰文儒叶，明君日月齐。
集贤光首拜，改殿发新题。早夏初移律，馀花尚拂溪。
壶觞接云上，经术引关西。圣德鸿名远，将陪玉检泥。
忆山归未得，画出亦堪怜。崩岸全隳路，荒村半有烟。
笔句冈势转，墨抢烧痕颠。远浦深通海，孤峰冷倚天。
柴棚坐逸士，露茗煮红泉。绣与莲峰竞，威如剑阁牵。
石门关麈鹿，气候有神仙。茅屋书窗小，苔阶滴瀑圆。
松根击石朽，桂叶蚀霜鲜。画出欺王墨，擎将献惠连。
新诗宁妄说，旧隐实如然。愿似窗中列，时闻大雅篇。
剑佩俨如林，齐倾拱北心。渥恩颁美禄，咸濩听和音。
一德君臣合，重瞳日月临。歌时兼乐圣，唯待赞泥金。
万国咸归禹，千官共祝尧。拜恩瞻凤扆，倾耳听云韶。
运启金行远，时和玉烛调。酒酣齐抃舞，同贺圣明朝。
令节陈高会，群臣侍御筵。玉墀留爱景，金殿霭祥烟。
振鹭涵天泽，灵禽下乐悬。圣明无一事，何处让尧年。
我昔胜君昔，君今胜我今。荣华各异代，何用苦追寻。
父子承恩日，遗荣拜职辰。挂冠辞圣主，佩印奉严亲。
举代辞贤智，当朝劝孝仁。退归将适越，攀饯乃倾秦。
白日依山尽，黄河入海流。欲穷千里目，更上一层楼。
忆昔西游大梁苑，玉堂门闭花阴晚。壁间曾见郭熙画，江南秋山小平远。
别来南北今十年，尘埃极目不见山。乌靴席帽动千里，只惯马蹄车辙閒。
明窗短幅来何处，乱点依稀涴寒具。焕然神明顿还我，似向白玉堂中住。
濛濛烟霭树老苍，上方楼阁山夕阳。一千顷碧照秋色，三十六峰凝晓光。
悬崖高居谁氏宅，缥缈危栏荫青樾。定知枕石高卧人，常笑骑驴远游客。
当时画史安定梁，想见泉石成膏肓。独将妙意寄毫楮，我愧甫立随诸郎。
此行真成几州错，区区世路风波恶。还家特作发愿文，伴我山中老猿鹤。
徘徊恋京邑，踯躅躧曾阿。陵高墀阙近，眺迥风云多。
荆吴阻山岫，江海含澜波。归飞无羽翼，其如别离何。
羁心积秋晨，晨积展游眺。孤客伤逝湍，徒旅苦奔峭。
石浅水潺湲，日落山照曜。荒林纷沃若，哀禽相叫啸。
遭物悼迁斥，存期得要妙。既秉上皇心，岂屑末代诮。
目睹严子濑，想属任公钓。谁谓古今殊，异代可同调。
客游倦水宿，风潮难具论。洲岛骤回合，圻岸屡崩奔。
乘月听哀狖，浥露馥芳荪。春晚绿野秀，岩高白云屯。
千念集日夜，万感盈朝昏。攀崖照石镜，牵叶入松门。
三江事多往，九派理空存。灵物郄珍怪，异人秘精魂。
金膏灭明光，水碧辍流温。徒作千里曲，弦绝念弥敦。
裹粮杖轻策，怀迟上幽室。行源径转远，距陆情未毕。
澹潋结寒姿，团栾润霜质。涧委水屡迷，林迥岩逾密。
眷西谓初月，顾东疑落日。践夕奄昏曙，蔽翳皆周悉。
蛊上贵不事，履二美贞吉。幽人常坦步，高尚邈难匹。
颐阿竟何端，寂寂寄抱一。恬如既已交，缮性自此出。
昏旦变气候，山水含清晖。清晖能娱人，游子憺忘归。
出谷日尚早，入舟阳已微。林壑敛暝色，云霞收夕霏。
芰荷迭映蔚，蒲稗相因依。披拂趋南径，愉悦偃东扉。
虑澹物自轻，意惬理无违。寄言摄生客，试用此道推。
白露欲凝草已黄，金管玉柱响洞房。双心一影俱回翔，吐情寄君君莫忘。
翡翠羣飞飞不息，愿在云间长比翼。佩服瑶草驻容色，舜日尧年欢无极。
日落泛澄瀛，星罗游轻桡。憩榭面曲汜，临流对回潮。
辍策共骈筵，并坐相招要。哀鸿鸣沙渚，悲猿响山椒。
亭亭映江月，浏浏出谷飚。斐斐气幂岫，泫泫露盈条。
近瞩祛幽蕴，远视荡喧嚣。晤言不知罢，从夕至清朝。
馀春属清夜，西园恣游历。入径转金舆，开桥通画鹢。
细藤初上楥，新流渐涵碛。云峰没城柳，电影开岩壁。
远山白云里，近山青天上。楼观何巍峨，金碧郁相望。
石塘照萦纡，平林见空旷。谩拂渡桥鞭，且憩沿崖杖。
良时趣自随，佳境意足畅。奈此行期促，丹梯当再访。
谁作丹青慰壮游，潇湘风雨谩淹留。雨深远渚黄花夕，霜落平芜白雁秋。
憔悴屈平应有念，才华贾谊自无俦。骚人南去应肠断，芳草寒烟不尽愁。
江城四月见更生，岐路劳劳慰别情。秉笔南宫词独擅，盍簪东阁酒同倾。
白云旧业灯前思，青镜流年客里惊。自笑萍踪也如此，悠悠书剑谩题名。
绿林红树石峥嵘，有客攜琴访友生。今夜西轩风月好，殷勤为我鼓商声。
沙禽毛羽新，来往采桑津。野水碧于草，桃花红照人。
徘徊远山暮，窈窕江南春。芳思不可极，悠然怀钓纶。
烟江叠嶂子能学，都尉后身王姓同。诗画惊逢两奇丽，赏音吾愧玉堂翁。
青山如髻树如麻，茅屋青帘认酒家。侵晓一番风雨过，满川流出碧桃花。
渔翁袖手空舣棹，琴客攒眉欲绝弦。惟有群僧无俗恨，乱山孤寺静谈禅。
敏绝丹青手，驱驰翰墨场。力能移地轴，艺直破天荒。
素壁清风起，苍崖旭日光。乔林支混沌，巨石偃沧浪。
鹤背芙蓉影，牛头薜荔香。参差殊不谬，奔峭亦非常。
仙去遗真馆，人来倚钓航。向知万里近，不费一生忙。
拟乞丹砂洞，长寻碧草乡。松乔如可及，结友更何方。
林壑微风草木香，红尘回首路茫茫。多情一片东山月，才到沧洲驻景长。
我生爱看真山水，眼底崎嵚每自谙。绝壑卧云留宿雨，高林浮翠出晴岚。
青山近屋多于簇，白石攒沙小似蚶。展卷令人倍惆怅，杏花春雨隔江南。
旭日耀苍巘，翠岚生嫩寒。幽人诗梦醒，清响得松湍。
青林五月不知暑，玉女晒衣中夜雨。客至清谈酒更添，白杨梅熟荐吴盐。
田家酒熟当早归，天气渐凉催授衣。一夜西风破霜蕊，芳菲不共芙蓉死。
霜后疏林叶尽乾，雨馀流水玉声寒。世间多少闲庭榭，要向溪山好处安。
移得山川胜，坐来烟雾空。窗中列远岫，堂上见青枫。
岩树参差绿，林花掩冉红。鸟飞天路迥，人去野桥通。
村晚留迟日，楼高纳快风。琴尊会仙侣，几杖从儿僮。
疑听孙登啸，将无顾恺同。微茫看不足，潇洒兴难穷。
碧瓦开莲宇，丹楼耸竹宫。乱泉鸣石上，孤屿出江中。
藉甚丹青誉，益知书画功。烦渠添钓艇，着我一渔翁。
当年我亦画云山，云白山青只尺间。今日看山还自笑，白头输与楚龚闲。
故园不涉已经秋，何日径辞黄鹤楼。却借仙人绿拄杖，乘风散上碧峰头。
烟崖窅窅树栾栾，三两渔舟戏碧澜。不解买山头已白，今朝又得画图看。
高堂秉烛见翠微，岩崖突兀当两扉。庭前系马雾露集，老木倒挂藤萝衣。
问谁妙手能至此，笔墨简古世所稀。天官主人为我言，翰林供奉精天机。
忆我寻山客南粤，地暖四时皆芳菲。眼中得此了不易，便觉宇宙扬清晖。
旅人独行歌采薇，沧洲茅屋何年归。安得峰头置双鹤，相逐蓬莱顶上飞。
天云漠漠四野低，大山小山玉戻齐。春还何处寻消息，花发枝南与枝北。
御史新来水石工，数峰依约米南宫。试添茅屋秋林下，著我江南鹤发翁。
雨前雨后花满川，春光浩荡殊可怜。山人日高眠不起，劝酒提壶落红里。
高堂见林壑，忽似过雷峰。窈窕一门险，峥嵘千嶂重。
人声何处荅，虎迹有时逢。怒瀑流清耳，曾云起荡胸。
松枯寒落子，草碧暖勾茸。势出丹青假，神疑造化钟。
沧洲非世外，玄圃亦王封。绝境须吾赏，他年策瘦筇。
宋室有千里，疑自蓬莱宫。绘事发天性，深研境益工。
山高藏石磴，洞古青蒙丛。秋风遍林壑，万树叶欲空。
唯有松与石，不改岁寒穷。行行何处客，岂是商山翁。
临江有虚阁，一望波溶溶。轻舟徐荡漾，西岭夕照红。
荆关为揖让，二李堪与同。庸物奚足数，新图不易逢。
当年置长府，珍秘更为崇。书竟发长啸，两腋来清风。
闻有风轮持世界，可无笔力走山川。峦容尽作飞来势，大室丹然掷大千。
秋容洗雨雁浮空，牛斗之南江以东。是处皆为群玉府，谁家不似水晶宫。
君侯总是文章伯，文物差宜锦绣胸。缓马倚楼随所适，高情长在醉吟中。
前山后山青不了，大树小树枝相樛。老痴胸中有丘壑，貌得江南一幅秋。
太行荆浩之乡里，佳处立参仍坐倚。崖树涧石皆写真，想见今毫吮沁水。
当年自号洪谷子，画成署名细如蚁。此岂自图其所居，屋上峰峦插天起。
栅门鸡犬锁寒林，僮马盘山暮烟紫。高者佛寺平者川，关仝范宽焉得比。
我少学画中弃之，时到古斋漫随喜。好古人多识古希，不意永嘉闻正始。
绣作群峰玉作川，笔端秋思浩无边。赐金增秩从民借，会费将军九万笺。
堆青仍积翠，山与水俱奇。毫发渔船远，寻常草舍卑。
喜君真好学，索我细题诗。卷轴频舒卷，明窗肯见思。
古寺烟云置碧岩，独僧随径入松杉。故乡忽动金陵客，便欲海门归挂帆。
老年归思不堪行，苦忆江城万里程。须写绿醅三百盏，恐添白发数千茎。
层峰高出云树外，飞溜直下天河悬。江南老客肠空断，旧宅不归三十年。
箧笥秋非远，尘埃暑实烦。遂游千里目，稍待一凉恩。
僧阁依旁岭，渔梁跨别村。谁能从象外，试觅武陵源。
与客浮湘水，琴书共一舟。云间双树晓，天外数峰秋。
指顾销尘虑，栖迟发棹讴。未知身是画，明月满沧洲。
大山崒嵂摩青天，小山平远通云烟。商侯胸中有丘壑，信手落笔分清妍。
阆风玄圃元不远，粲烂金碧流潺湲。参差涧谷楼观起，萦纡石路朱桥连。
松风飕飗响虚阁，棋声剥琢来群仙。渔歌樵唱渺何许，纶巾羽扇清溪边。
高情自有泉石趣，凉意不受尘埃缠。世间书画亦岂少，谁能真赏如公贤。
华堂风日不到处，绝胜绣幕空高悬。举觞酌酒为公寿，眼明对此三千年。
澄江漾旭日，青嶂拥晴云。孤舟彼谁子，应得离人群。
江上晴云起岛山，行人长慕钓舟閒。双鸿更背湘潭去，朝尽衡阳几日还。
卧游渺万里，楚天清晓秋。初日江上出，白云山际浮。
莽苍迷烟树，隐约见孤舟。丹青不可作，思子徒离忧。
盘盘苍山根，泉石如素练。含风静复响，触石惊相溅。
竹回秋气来，松凉夏阴转。山翁阅妙理，独立无人见。
云归山欲暝，月出泉相映。石影生夜寒，松声起僧定。
遥疑露下立，或发风中咏。幽境何阒寥，长廊罢钟磬。
江白云稍归，山青树如沐。轻舟渔石渚，独骑经林麓。
野气昏已明，泉声断犹续。坐忆汎湘时，村西见茅屋。
空村断行迹，深雪连昏暮。惨淡既平冈，坡陀复盈路。
时闻一树折，犹见群鸟去。中有映书人，柴扉对何处。
苍山高处白云浮，楼阁参差带远洲。千尺虬龙依绝壁，一群鹳鹤唳清秋。
山翁有约凭双屐，野客无心溯碧舟。最是霜林好风景，居然咫尺见丹丘。
剪破湘云一片春，澹横浓远总宜人。几时跳出黄尘去，此画中间着此身。
家在江南山水村，黄尘陌上两眸昏。偶然此景梦中见，归路迢迢欲断魂。
远树疏林映晚霞，江心雁影度平沙。谁人写我村居乐，付与岩前处士家。
木落萧萧秋露浓，乱山无数月明中。十年不到云门寺，买个船儿过浙东。
杳无鸡犬有人家，夹水山高路不赊。刘阮别来频甲子，年年春雨送桃花。
崖倾水涸石见底，石上古树蟠苍虬。风云惨淡起白日，发卷令我穷冥搜。
树傍衣冠二三子，粉墨脱略神光浮。垂竿散策百不忧，安得一笑从之游。
我爱青山欲归去，偶见生绡喜还住。层峦叠嶂远冥濛，旭日东生光采注。
帘阴微闪数枝丹，疑是岩前半开树。晴岚晓翠千万重，一览底须携杖屦。
郭生十年不相见，笔意从容入天趣。青田道人如瘦鹤，能跨生驹穷海岳。
何如挂此素壁间，终日焚香相对閒。政尔胸中有丘壑，乌帽黄尘漫飘泊。
向来山中我醉眠，白云孤飞兴悠然。清幽到处画不出，自遣数语人间传。
独卧晓慵起，梦中千万山。推窗烟云满，一笑咫尺间。
袅袅美人妆，金碧粲笄鬟。素波净如镜，绿蘋点溪湾。
美哉笔墨工，貌此意度闲。孤禽立圆沙，渔舟远来还。
我方厌闤市，坐对忘朝餐。安得林下扉，深居长掩关。
想像溪居好，时来放钓船。沧洲茅屋路，春水白鸥天。
林壑无多地，烟霞自一川。底须论咫尺，对此已茫然。
何处野人村，微茫涧谷分。林多太古树，山有四时云。
鸟迹还成道，猿啼或作群。秋风茅屋破，谁赋隐思君。
额黄销尽玉婵娟，翠袖凝愁倚暮烟。旧日汉宫三十六，更无秋露泣铜仙。
钱塘江上又秋风，老友沦亡梦不通。胜槩肯教同羽化，山河写在月轮中。
余生梦寐在林泉，老眼披图意豁然。可笑劳神不知止，咸阳何啻路三千。
扁舟老树傍苍崖，好似今秋雪岭回。试问黄尘山下渡，几人曾为看山来。
山近雨难暗，楼高秋易寒。凭谁暮云表，添我倚阑干。
道人家住梅花村，窗下松醪满石樽。醉后挥毫写山色，岚霏云气淡无痕。
白云孤鹤暮知还，晚泊钱唐看越山。珍重今朝重展卷，吟诗作赋北窗间。
秋潮夜落空江渚，晓树离离含宿雨。伊轧中流间橹声，卧听渔人隔烟语。
邢家苍苍西屋壁，万壑千峰动寒色。大江忽转天地回，浮云孤飞日月白。
参差楼观照林红，松桧凄迷起朔风。昆崙蓬莱不可到，赤城白帝遥相通。
贱子平生尚奇伟，南极衡湘北幽冀。复从大驾卜滦京，始投邢君多意气。
君昔扈从戎马间，少壮不知行路难。月明饮马长城窟，雪深射虎祁连山。
万里归来太平日，坐我江山忧百失。平明万骑出天门，又驾官车就行役。
稍稍云水动，蔼蔼烟峰乱。远浦引归桡，双崖临绝岸。
方思隐沦客，欲结渔樵伴。水阔山更遥，幽期空汗漫。
野艇来无数，山桥度有三。寒云依古寺，落木带羸骖。
回首重重变，幽寻处处堪。平生双眼力，江北复江南。
悄怆寒山晓，凄迷野水昏。长桥通古寺，小艇背衡门。
路尽双松上，云生乱石根。如行南岳暮，遥见祝融尊。
幽人无世事，高卧谢浮名。山崦晴时出，溪流尽处行。
还闻有渔钓，相问扣柴荆。不扫门前路，莓苔满地生。
云气笼阴隔荔萝，吾家曾住石南坡。秋风绕屋树声杂，夜雨落山溪水多。
每有渔樵共谈笑，且无车马得经过。京师沙土眯人目，为尔传图情奈何。
王孙遗迹在桐乡，留意当年翰墨香。回首西风多感慨，不辞援笔赋嵇康。
一望东南竟海涯，仙人何处饭胡麻。树阴霭霭欲生雨，山色重重似削瓜。
玄哺紫苔封药草，白云流水隔桃花。天台司马君休问，绝胜终南处士家。
近来山水画郭熙，江南独数休宁令。笔法精奇意态古，咫尺万里开天镜。
岩头老树如老龙，隔湖喜见山重重。小桥依约野色远，茅庐隐映林影空。
门前垒块石头路，荒苔野草青无数。往来不见车马尘，正似山翁旧居处。
程伯休父司马孙，风流文彩垂青门。平生爱书入骨髓，尺素寸楮无不存。
我生所好亦殊绝，一见此图狂欲跌。安得为招唐令来，添我梅花千树雪。
前年常见云西画，今年始识云西翁。文章惊世怈所重，笔力到老老更工。
流水涓涓石凿凿，一啸长才风雨作。岂云笔底有江山，自是胸中蕴丘壑。
昨日亭东白云起，怅望吴松满江水。安得先生乘兴来，写我江南雪千里。
画师小景如传神，自昔水墨无丹青。老钱变法米家谱，妙在短幅开烟屏。
烟屏咫尺互明灭，赤城霞绮山阴雪。松风四月五月时，坐定还疑棹歌发。
秋堂吏隐洪堂都，对画却忆莼丝鲈。吴兴山水虽可摹，老钱丹青今世无。
仙居直接天台路，无数青山与云树。行人已在画图中，又复携图入山去。
烧痕惨淡带昏鸦，数尽寒梅未见花。回雁峰南三百里，捕蛇说里数千家。
澄江绕郭闻渔唱，怪石堆庭见吏衙。昔日愚溪何自苦，永州犹未是天涯。
山拥衡庐青，水含潇湘碧。两厓蟠蛟树，千岁蹲虎石。
遥遥溯川舟，泛泛蹇驴客。凭高者何人，閒看楚云白。
道人住在小玄洲，山水之间庭户幽。松挂片云招宿鹤，池开半月隐灵虬。
仙书待写榴皮字，燕坐真乘莲叶舟。为论先天过夜半，知师心与太虚游。
自我班师还，永日游山水。城隅得风洞，爱玩心难已。
攒石多巉岩，方圆乱相峙。峰高易倾侧，崖落势不止。
绝壁窥天窗，光从潭底起。盘旋上松门，狼藉踏花蕊。
萝林外冥郁，石乳中奇诡。玉床既膏滑，丹灶无泥滓。
惊濑不因风，水石自相使。飞溜吐复吞，空响震心耳。
坐久机虑忘，一息归无始。终日介马驰，佳憩乃得此。
无人共胜赏，窃忆秦夫子。解组初投閒，老易重为理。
用亢得无悔，知足自多祉。褰溯任所适，渊默人难指。
留侯岂仙人，导引诚有以。蝉蜕帝王中，功名同敝屣。
派水重陉出，愁人独漉过。流离辞广武，呜咽入滹沱。
欲把浮萍寄，其如饮马多。王公爱行潦，明信愿无他。
斗绝开双阙，浮云莫与齐。一夫当贾屋，干骑阻磨笄。
白草龙沙阔，黄天雁塔低。使君多古意，秋爽共攀跻。
突兀见山山不移，云光树影摇参差。平桥跨壑几千尺，桥下水声无已时。
溪北溪南路如线，来往骑行仿佛见。谷静云深人不知，万松独锁空王殿。
别构精庐杳霭间，千盘鸟道难跻攀。有路才通避秦客，无钱得买支公山。
作此者谁石谷子，笔补造化真奇诡。坐卧十日沧洲髯，游仙只住青冥里。
国破家亡鬓总皤，一囊诗画作头陀。横涂竖抹千千幅，墨点无多泪点多。
王郎五载一相逢，写出云峦别思重。仿佛摄山风月夜，秋窗同听六朝松。
千岩穷攀跻，绝巘非人境。岂知六七家，卜筑在翠岭。
天绅奔石梁，云气出丹井。策杖入浮岚，微茫湿衣领。
何当笠泽游，湖天霁万顷。七十二峰青，峰峰浸倒影。
结茅秋树根，树声响策策。高天无片云，一室照虚白。
远籁喧更静，落叶扫还积。孤兴每独往，涉趣惬所适。
岂敢生遐心，吾庐千竹隔。知无载酒人，吾非扬子宅。
篱竹鸣飕飕，枫林落摵摵。霜风晚逾响，草屋日之夕。
远烧昏始红，高月淡未白。牧笛忽飞声，断续前坡隔。
柴门各家食，镫火出树隙。古路寒烟平，何处见人迹。
灌木碧逾静，新柳绿可数。春风江上村，残日水西路。
樵人负且趋，宛宛危桥度。极浦一帆飞，知投何处雾。
雨霁阳景升，层峦净新沐。无云气自蒸，未叶山已绿。
匼匝千万峰，泼染八九屋。何来幽谷声，丁丁响伐木。
乾坤无地著英雄，满目江山夕照中。欲觅西施作偕隐，五湖烟水一帆风。
芦荻萧萧战垒秋，十年投笔事封侯。江云岸树都非昔，忍对溪山作卧游。
一尺过江山，万点长淮树。石上水潺潺，流入青溪去。
六月北风寒，落叶无朝暮。度樾与穿云，林黑行人顾。
白水山人癯如鹤，神姿虽妙形何弱。拂笺词翰势若流，对客清吟复能谑。
最工图画懒莫比，十日不能成一水。姓氏而今作古人，诸公往往争遗纸。
梁君好事晚得兹，秋山一叠当茅茨。使我枕簟坐其下，当暑忽有清风来。
石高气骄苔藓黑，疏林索莫生寒色。心魂密与空谷幽，耳目顿觉群峰逼。
为谁画此空嶙峋，外无题识中无人。幸离俗手免毁裂，得入君家如有神。
即今大暑方如焚，安得此图化为真。清溪一曲无纤尘，与君高戴华阳巾。
识得沩山牯，林閒任自然。身毛亦将白，鼻孔也曾穿。
牧笛斜阳里，閒情野水边。一犁微雨足，不负祖翁田。
寸胸如海天包涵，郁之毫楮生巉岩。高妙直接仲圭简，浓厚不效方壶贪。
晴波界以一溪壑，白云递出千冈峦。纠萦杂木碧复紫，或为松栝或梧楠。
或作平衍似排荠，浮青欲吐斜阳含。茅庐隐现自高下，石梁复沓忘东南。
突兀戈戟列营伍，森严冠绶分子男。绳其矩矱古无失，妄欲师法吾何堪。
遥遥恨未与公遇，黄楼挥麈听豪谈。亦思觅械制强虎，未能化蛹诚废蚕。
手披兹图缅真谛，疏柳湖阁风鬖鬖。但许迸力造毫末，十年寝食情亦甘。
何人蓑笠隐潇湘，兴发歌来水荇香。清入白云猿欲断，疏传红蓼雁分行。
烟波共老酬江月，姓字无闻指石梁。别调不须尘世和，乱峰横翠碧流长。
峰含晓日树含烟，野水微茫接远天。如此溪山谁领取，风光输与钓鱼船。
蒹葭深护水云乡，门掩青山对夕阳。吟罢小楼閒眺望，晚风吹起白蘋香。
家住江南杨柳湾，一蓑烟雨打鱼还。数声芦笛秋风暮，饱看青溪两岸山。
路转千峰一径斜，烟霞深锁野人家。春来更有幽栖处，开遍东风枳壳花。
桃花满村郭，山雨鸣鸠鸟。柴门午始开，苔藓无人扫。
小楼春尽雨丝丝，孤负添香对语时。宝镜有尘难见面，妆台红粉画谁眉。
亭上相逢兴趣幽，松声林影一天秋。瑶琴弹罢斜光晚，山自嵯峨水自流。
五湖烟水一扁舟，来往忘机共白鸥。得兴何须好东绢，漫将霜叶写清秋。
年来书剑客长安，尘满青袍鬓雪寒。回首故园归未得，好山多在画中看。
溪水涵秋鹤影孤，草堂云冷树模糊。相逢未遂还山约，空复年来喜画图。
落日芙蓉渚，轻风杨柳矶。船头独吹笛，时见白沤飞。
尉陀无旧宅，陆贾有新祠。羁迹今消歇，秋山草露垂。
昭庆法坛经几戒，净慈禅院若为参。藕居花发何年盛，虎跑泉分孰处甘。
多少僧存灵隐寺，有无人到紫阳庵。两高峰顶谁常住，拟欲从师一一谈。
金碧湖山作队看，沙鸥却占子陵滩。武林旧事依稀记，待诏街头卖牡丹。
烟水萧疏总画图，若非米老定倪迂。何须更说江山好，破屋荒林亦自殊。
沿山无数好山迎，才出杭州眼便明。两岸濛濛空翠合，琉璃镜里一帆行。
何年天目峰，飞在此山侧。空林夜吼声，百兽潜踪迹。
披心清彻冰雪壶，挥毫妙绝江山图。包生好古求真迹，名齐顾凯游京都。
四明画手不易得，秋水晴岚无多墨。极天形胜随意生，半壁低横万里色。
蒹葭浦溆苍烟深，上有参差枫树林。虚堂时时动风雨，波底恍若蛟龙吟。
一扫冰绡幽兴发，笔夺造物古人列。吾将垂钓君宦游，扁舟独啸五湖月。
送君驿路别愁新，北望偏伤客子神。鸣鞭岁晚长芦去，芳草相思春复春。
石树重阴合，郊亭远色分。泉飞半空雨，江落数峰云。
幽兴自深坐，长歌谁更闻。申生今白首，无意待玄纁。
红树青山满眼秋，江南江北路悠悠。一行归雁无书信，倚尽斜阳不下楼。
春色催人不耐閒，危桥曲涧远跻攀。却嫌昨夜东风雨，漂得桃花满钓湾。
幽意写不尽，万山深更深。白云无出处，绿树漫成林。
啼鸟醒人梦，流泉净客心。何当随钓艇，看弈草堂阴。
朝阳出海东方明，岩西宿霭和烟横。林空花落春欲暮，时有戴胜桑间鸣。
小舟一叶行还舣，载得图书满蓬底。山光水色不胜情，未转崖阴似千里。
西湖歌舞日悠悠，锦缆牙樯总贵游。安得荒閒如此地，与君同泛米家舟。
珠林琼岛锦江滨，桃李东风满眼春。金碧楼台何处尽，丹青图画几回新。
中山古道多行径，北海寒波隔要津。白发题诗思何限，少陵已是倦游人。
苍崖万仞悬飞练，玉笥匡庐笔底开。孤负平生谢公屐，红尘白首未归来。
平生端绂侍金闺，万里云山忆故栖。正是江南三月暮，枫林茅舍子规啼。
盘古青山似画图，新栽松柏近何如。几时同向云林住，相伴春秋洒饭盂。
隔崦青峭峰，扑作眉间色。其奈春水深，褰裳不可得。
荷绕清溪柳绕庄，时时濯足向沧浪。不知水鸟缘何事，飞去飞来自底忙。
千峰万壑翠嵯峨，车马长年少见过。泉可濯兮田可稼，比侬盘谷不争多。
树树榴花烂漫开，阶前鹤迹印苍苔。衔泥燕子归飞急，风送前山骤雨来。
高轩玲珑不受暑，半幅轻绡宿烟雨。白屋素壁生空明，似闻水声绕庭宇。
松髯拂天藤蔓垂，枯根瘦石相因依。寒涛不惊虎兕卧，岚翠欲与蛟虬飞。
空江悠悠一渔艇，渚白沙明万鱼挣。武陵桃花何处寻，落日微风片帆影。
望中疑是富登山，只欠危亭著树间。记得摩厓看石篆，小舟曾泊相湖湾。
书画船头虹月残，海岳庵外江声寒。南宫父子不可见，此纸疑直千琅玕。
青山势远横江断，绿树成村隔沙乱。轻舠并坐渔樵人，安得中流分席半。
由来小米笔力殊，晋魏书法兼有馀。画格明明自北苑，寓公往往称南徐。
松壑上人好清洒，来往三吴忆风采。购求楮墨今尚存，感激山川良不改。
禅窗拂拭天真开，洗砚欲呼江雨来。附名锦轴亦可喜，等閒富贵飞黄埃。
溪风吹云绕山腹，上见青山下茅屋。谁家亭子据潺湲，中隔板桥烟树绿。
野艇悠悠来涧阿，晴沙白石滩声多。幽人不喜问奇字，扣舷一曲沧浪歌。
万里江山陈瑞画，白头开眼定山村。谁人得与青天阔，独有孤帆岛树痕。
水旆山幢到眼真，丹青笔手压红尘。休衙午睡千峰面，江北江南一样春。
青山雨过行云湿，高者在田低在隰。溪风飘摇正无力，岩峦忽开中壁立。
翠微依稀入空杳，丛林峥嵘石戢戢。山根细路无人行，空庭生苔土花湿。
江南江北定何处，拟欲从人问州邑。载酒疑逢好事来，泛舟恐有渔郎入。
心知图画本虚幻，颇为尘襟豁羁絷。粉墨人间孰与留，乾坤此老何嗟及。
乌台铁冠高屹屹，山亦可动水可激。坐将冰雪洒炎荒，六月高堂风摵摵。
两崖雪罢树无风，泛泛扁舟水月空。疑是山阴寻戴老，此时清兴正无穷。
翰林门地清于冰，高堂六月开云汀。凉秋摵摵起庭宇，万籁如在空中听。
空山苍苍入林莽，江上茆亭隔风雨。层窗曲槛深阒寥，寂寂幽弦似相语。
绳床棐几随周旋，麈尾不动声琅然。山高水阔鸟飞尽，惟有碧树鸣寒蝉。
东邻老翁跨驴至，西家屐齿半欲穿。山头荷担步还却，此岂有意冷冷弦。
先生爱山复爱水，看画题诗宛相似。坐令宾主成三人，不羡谪仙花月里。
玉堂退食时相从，恍然坐我青芙蓉。愿将一曲洗双耳，更待高楼阊阖风。
山家住在云深处，眼见云来复云去。朝随爽气入空山，夕变浮岚挂高树。
蒙茸草色迷东西，石路崎岖高复低。槿花成篱竹为障，中两幽人屹相向。
芒鞋铁杖乌角巾，白头双鬓何缤纷。来时似带林霏湿，坐久不知山日曛。
门前落叶仍多扫，故人相期苦不早。杳霭疑无远寺钟，喔哑忽有中流棹。
危桥雨过苔应滑，后圃花残人未老。若耶云门未可登，天姥匡庐梦空到。
乾坤浩荡真无极，诗话一灯青未了。绝胜王郎兴尽时，扁舟载雪山阴道。
回首湖南是旧游，因谈归路念并州。峰回白雁难传信，水落丹枫几换秋。
阅世乾坤同过客，开尊风月且登楼。湘兰入佩馀香在，莫向西风叹敝裘。
昔年栖迹云林下，举头见山不见画。如今置身朝市间，开眼见画如见山。
山耶画耶孰真假，具眼之人世间寡。景当好处背起楼，趣到佳时急驱马。
居山不见山中佳，厌饫林壑轻烟霞。一朝别山出城市，黑风黄日昏尘沙。
广庭曲巷通幽处，垒石栽花脩胜具。眼中彷佛虽逼真，毕竟人为靡天趣。
回思旧隐隔世间，欲一见之千万难。残缣断素才尺咫，倾囊倒箧不复悭。
君从何处得此幅，千里云山数间屋。远山淡淡横翠眉，近山亭亭削青玉。
山头处处飞白云，树头树尾晴轮囷。平林忽断天光露，暝色遥连雨气昏。
苍苔白石羊肠路，平麓盘盘几家住。就中老人华阳巾，手把琼芝滴清露。
山光水色相渺绵，渔舟泛月江吞天。长风浩浩起天末，高堂白日生云烟。
兴来却忆竹鹤老，见画何如见山好。人生即景须尽欢，寻仙何必蓬莱岛。
赤松山水擅吾乡，争胜还闻有永阳。我赖画图偿梦想，君凭文字极揄扬。
烟横秋巘重重碧，花点春流曲曲香。携向天涯漫相赠，滇云燕月两茫茫。
太湖三万六千顷，七十二峰湖上山。草阁酒醒风雨过，棹歌声在水云间。
青山绿树有楼台，春水晴天一镜开。兴发不因寻贺老，酒船那得过湖来。
凤池澹古南轩后，作画于今称妙手。兴来濡墨洒齐纨，万壑千山片时有。
客窗爱此秋江图，干旋造人人莫如。丹崖翠壁互掩映，汀洲野渚相萦纡。
迢迢石磴通琼岛，仙家楼阁飞林杪。白云绕户画不开，黄叶满庭人自扫。
门前有客来何方，奚奴锦囊琴一张。寻真不惮路欹仄，芒鞋踏破莓苔苍。
渡头更著渔舟小，独钓沧浪几昏晓。西风隔岸听樵歌，落日平沙伴鸥鸟。
我家楼屋三茅陬，压帘山色涵溪流。松飙竹露飒萧爽，炎歊不到凉如秋。
摩挲此景赋长句，彷佛家山旧游处。蓝田夜雨长灵芝，玉洞春风老琪树。
树底柴门昼不关，读书人共白云闲。谁知更有清閒客，独立斜阳看晚山。
静明山高倚空碧，山下禅林更幽寂。常闻老衲去参禅，喜见高僧来驻锡。
岚气濛濛路莫分，上方楼阁远嚣尘。天花时落祇园石，曙色遥连钟阜云。
是中风致由来美，况复写归图画里。几回丈室谛观时，顿觉心源清似水。
使君高谊薄尘寰，邀我寻春慰旅颜。不是蟠胸多磊落，那知绝域有江山。
玉杯家学曾亲炙，琼树风流许重攀。画戟清香延坐久，村孤城远漏声闲。
春日春城未得还，笑谈因在酒杯间。野人半夜思农事，自起吹灯写故山。
孤亭閒坐共忘机，华顶飞泉半夕晖。莫讶小舟频载酒，山林今日故人稀。
云山迢递树苍苍，春水微茫带野航。欲傍渔郎深隐去，武陵虽好是他乡。
渭水寒流霜叶疏，桐江荒树野台虚。何人更把秋风钓，兴在沧浪不在鱼。
鸟外悬萝青几峰，红泉翠壁花蒙茸。人间不见问津者，林下空馀避世踪。
昨夜山中度凉雨，落木寒猿半窗曙。日夕天空镜水深，不辨仙源在何处。
云际飞流见底清，惟应官暇爱山行。萝衣相对林中净，忘却春风五马荣。
我昔杨舲过彭蠡，香炉瀑布空青里。浔阳渡口买江鱼，落帆酌酒看潮起。
吴楚归来静掩门，旧游山水共谁论。伸蒙岩头醉秋月，太常峰前闻夜猿。
林扉只爱长潇洒，那知忽尔天书下。何日东还遂隐心，抱琴来访垂帷者。
潦净泉声涩，秋高木影疏。天涯来旅雁，江上有鲈鱼。
山隐幽居草木深，鸟啼花落书沉沉。行人杖履多迷路，不是书声何处寻。
绿树含春雨，青山护晓烟。携筇出矶上，何以地行仙。
寒溜浸幽壑，危亭点翠微。忽惊双鹤泪，有客款荆扉。
秋月攀仙桂，春风看杏花。一朝欣得意，联步上京华。
空山绝人迹，阒寂如隔世。泉头自趺坐，鹃声出枫树。
淡雾滃山腰，清风集树梢。听泉人习静，伫立面平桥。
晚云明漏日，春水绿浮山。半醉驴行缓，洞庭黄叶间。
黄村桥头树色深，遥怜入竹向山心。能添草阁山腰里，李径桃蹊不用寻。
滁阳山川素云美，烟树云峦望中起。雨馀东渡涌波澜，日出丰亭炫青紫。
醒心丰乐久已废，一片寒芜见遗址。天宁古刹竟何在，紫薇寒泉尚清泚。
我昔承恩来作郡，弹指光阴垂二纪。琅琊寺里惯题诗，清流关前曾驻履。
况逢时清公事简，俗厚民安称治理。转官银台又五秋，每忆旧游如梦里。
敦生携我昔作图，复索新吟耀桑梓。挥毫赋就意无穷，极目滁山馀百里。
城南长干古道场，至今舍利腾寒芒。圣朝敕赐报恩额，梵宇宝塔增辉光。
霔公僧录久驻锡，宗风大振声名彰。丈室经翻贝叶老，祇园树长昙花香。
有时斋罢坐挥麈，热恼消尽心清凉。焚芗每喜铜篆古，启户静对钟山苍。
钟山咫尺欣相望，云气缥缈时飞扬。图中景物宛相似，幽兴满前那可忘。
金门羽客方方壶，作画不减高尚书。锦囊玉轴幸披睹，乃是武夷山水图。
武夷只在建溪上，翠岫璚峰郁相向。半空楼阁架层崖，一叶渔舟弄新涨。
闻有仙人驻紫烟，自呼白鹿种芝田。九曲棹歌谁复听，幔亭风景世犹传。
我亦平生亲画史，落笔时时追董米。方壶况复夙所慕，偶睹斯图心独喜。
看罢令人逸兴新，清泉白石许谁邻。世上神仙何处问，人间却忆杜徵君。
云过山疑动，风来树欲颠。长江波浩浩，应有未归船。
水色山光明几上，松阴竹影度窗前。焚香对坐浑无事，自与诗书结静缘。
树合泉头围绿阴，屋横涧上结黄茅。日长来此消闲兴，一局楸棋对手敲。
虚阁静潭潭，千山紫翠攒。幽人无世事，终曰倚栏杆。
傍水依山结草庐，案头长贮活人书。不知施药功多少，仙杏花开锦不如。
松涛谡谡响秋风，云影峦光凈太空。何事幽人常独立，只缘诗意满胸中。
青云台殿泉声隔，黄叶关河雁影来。别有诗人好怀抱，西风双宾一登台。
落日山逾碧，孤亭景自幽。苍江寒更急，客发自中流。
别后园林少酒徒，君还鱼鸟尽欢呼。穷愁作客弹长铗，牢落雄心击唾壶。
衡岳尚悬清梦远，潇湘遥忆旅帆孤。此时临水看归燕，不似黄陵听鹧鸪。
乾坤播清气，冈原同一色。启户得奇观，放舟浩有适。
从知山泽农，丰岁占三白。何况牧守者，对此忘忻怿。
斋居无俗事，清眺擅吴江。水郭团农舍，柴门系钓艭。
华子冈连竹岭盘，栾家濑下石滩寒。丹青不见王摩诘，且向烟霞辋口看。
家住清溪上，山光满竹林。共怜簪组累，徒系故园心。
天涵洞庭水，云带洞庭山。永日谈经罢，凭轩一解颜。
溪上好山青万仞，傍山临水结茅堂。扁舟载得纶竿过，不是吴乡定越乡。
一去京华三十春，乡山万里梦归频。山中尚有平生侣，应见题诗忆远人。
富溪邈在江南曲，水色山光画不如。知有幽人茅舍住，尽抛尘事事樵渔。
乔林远人境，山水满幽庭。薰风昼南来，嘤鸣清可听。
居贞守恬寂，聊自颐性灵。杳杳清冥上，谁见少微星。
翠岭岧峣带白云，林间溪畔绝纤氛。须知乐志堂中坐，长日书声到夕曛。
去春我过蜀江曲，今春尔望蜀江归。六一宗家有馀庆，椿庭萱砌交晴辉。
旨丼犹是秋官禄，绣锦新裁莱子衣。一幅萧閒乡闾趣，白头相送念相违。
绿树溪边一草堂，风流应是辋川庄。题诗好在芙蓉沜，独下兰桡思渺茫。
昔年武姥山前住，翠巘丹崖映荜扉。回首云山渺天末，独题幽思送将归。
长安残暑欲秋风，庭下湘兰忽已丛。爱客带能移孔系，看山图以卧游工。
高天缥缈摇银汉，明月参差挂碧桐。旧侣江南怜此会，不禁归思海门东。
秋日明锦树，秋水漾轻舻。得鱼足充庖，亦足供酒壶。
青山常为邻，白鸥常为徒。不识簪缨贵，焉知忧与虞。
曾从萧峡溯桐江，隔岸青山拥客艭。何处水亭沽酒幔，谁家云树读书窗。
昔年曾借萧斋住，流水桃华尽日閒。读罢黄庭更何事，石台散发看青山。
云山深处草亭幽，磐石垂萝古木稠。世外不知尧舜理，超然放意似庄周。
故国嘉山水，文溪带武峰。披图思不尽，亲舍白云重。
溪亭夏无暑，不假碧荷筒。垂柳轩窗外，青山眺望中。
水漾玻瓈色，香生菡萏风。借问坐谭者，还知无极翁。
何卿妙写趣，陈宪问题诗。野水瀰溪涧，春云压树枝。
群山如对客，独学更求师。待我归来日，披图共酒卮。
会计佳山君所有，石纽藏书凌大酉。四序长开镜里花，十年种就门前柳。
解经宛转注虫鱼，问字离奇尽蝌蚪。河阳三十仅嬴馀，函谷五千曾秘授。
以兹澹荡少宦情，梦著林泉轻组绶。清溪之政不再春，前与纬真称敌手。
月旦悠悠好画龙，浮云忽忽成苍狗。几经霜信剪芝兰，何限雷门鸣瓦缶。
谷城黄石君所师，句漏丹砂吾得友。伏枥俱成历块心，悬河共哆谈天口。
许将幽赏契寥寥，一任功名归九九。人生聚散那可期，吴苑花前重回首。
自言习气剩三馀，小结吾庐才一亩。閒宜策杖抚孤松，饥即腰镰刈秋韭。
散帙黄虞事可知，操椎六五头堪掊。身谢灵均虎豹关，游逐史公牛马走。
室远何繇见玉杯，情来只合看齑臼。要图缣素挂槐堂，领取风云还瓮牗。
江山胜境乐无央，竹简閒勋能不朽。骥壮犹如日正中，鹏飞须积风之厚。
著君丘壑为书淫，割我烟霞难墨守。矫然云卧直须臾，圣代逃尧终得否。
三宿淹留会同闸，一帆飞过耐牢坡。旧来禾黍秋风地，今作蒲莲野水波。
岸决黄河方泛溢，尘生碧海定如何。苍茫天意知谁解，北望梁山一浩歌。
宛委之山三百里，碧峰无数落青天。藏书轩帝知何在，望海秦君竟不仙。
老鹤自淘沙底箭，神龙长护井中钱。旧游咫尺丹青里，欲棹春波载酒船。
千山流水入平溪，古木云深鸟乱啼。马上行行何处去，人家犹在瀼东西。
马援屯兵处，南征汉将雄。椒房难掩绩，铭勒万山中。
秋山枫叶赤，春水鳜鱼肥。独傍渔船去，沙头雁不飞。
金沟水溢白云池，万朵莲花映绿漪。一曲江南茜裙女，轻舟来唱采菱词。
虎溪流曲泉，鹿门隐高树。山人不入城，日暮自来去。
精舍新开剡水滨，闭门风雪四无邻。前溪夜静闻篙桨，知有扁舟乘兴人。
红杏开时杨柳新，乐游原外曲江春。锦袍醉插宫花去，马上风流第一人。
南武千年国，将军百尺台。何人通越路，西引夜郎来。
肤寸云初出，须臾满太空。只知天下雨，谁识是龙功。
黄叶万山秋，白云千里暮。高楼明月多，怀人在桑户。
岩扉暮自扃，林雪光如曙。何处是梅花，闻香不识树。
稻畦阳羡田，莲花大堤路。打鱼莫唱歌，惊起双飞鹭。
客居久住西湖水，水上诸峰已若家。别后心情长欲往，梦中光景每多差。
苏堤小柳成阴未，逋冢枯梅坼蘖耶。知尔新从湖上至，故凭问讯莫相诖。
白日湘江晚，黄云渭水秋。怀人不可见，烟雨满秦楼。
佳气茏葱映海霞，乱山环翠水生华。笙歌不空渔樵地，岩谷偏多佛老家。
金屋藏春帘结绮，锦軿迎旭扇笼纱。太平人物欢游盛，回首芳春日易斜。
水车声急绿阴肥，水漫鱼罾白鸟飞。斜白照林停晚牧，新蒲近渚映春衣。
采莲歌唱时将及，竞渡风光事已非。望断五湖舟去远，月明应有市船归。
万壑千峰一道通，震雷声里掣飞龙。诗人莫赋三千丈，五老峰高未易穷。
溪山阒无人，凝泊如有待。满眼古清秋，舟轻不堪载。
东风雨足春芳早，天鸡一声春已晓。阳乌飞立扶桑颠，紫气虹光绕云表。
南山焕耸青巑岏，北山突兀苍龙盘。飞泉出峡山欲动，眼前似觉天河翻。
松山桧柏连崖嶂，楼阁亭台迷远望。行居坐作总优閒，断隔红尘几千丈。
松飘晴雪落鸥沙，想像吴兴学士家。墨妙亭中调舞鹤，碧澜堂外泊浮槎。
抱琴有客穿花坞，吠犬鸣鸡日将午。主人闻客未褰裳，童子迎宾倏开户。
白雪阳春曲暂停，好乘清兴共高登。蓬莱方丈知何处，羡门安期焉可凭。
江山风月应长在，山下游人岁更改。已见朱颜换白头，未会桑田变沧海。
古往今来事共然，荣枯开落事相缘。不如遍历佳山水，日日相携上酒船。
南山道人天发机，平生墨妙探幽微。胸中山水自许大，千仞复振冈头衣。
笔锋未下见丘壑，欲挽关荆驱李郭。一种荒閒寂寞乡，苍茫蓊郁烟霏落。
目断寒涛不尽山，寥寥宇宙一人间。夕阳欲送晚色至，寒意暗逐秋潮还。
秦宫汉殿知何有，玉帐牙樯今在否。前人已往后人哀，忙地何如閒地久。
孤云起尽水穷津，潭影山光相照贫。超然坐到无言处，风雨不动天长春。
道人此意无人识，一幅生绡露遗迹。惟有风流李谪仙，汪洋宦海閒鸥立。
隔坞炊烟半有无，东邻西舍往还疏。苍苍茂树娟娟竹，何处人家似此图。
山深地僻夏如秋，门巷萧条竹树幽。步过溪南看晚景，牧童吹笛倒骑牛。
云屏四面翠周遭，松桂阴浓野竹高。比似武陵应更好，溪边只欠几株桃。
伊谁丹青擅能事，画出群山与山似。树杪如闻雪瀑泉，林间疑有云门寺。
杖藜桥上知何人，抱琴可望不可亲。高师指点笑相语，我昨图成殊逼真。
潇洒茅堂水石边，青青草色满帘前。经旬不出缘何事，写就黄庭内景篇。
墙头柳嫩绿毵毵，桥下新流色胜蓝。扶杖出门缘送客，飞花几片点春衫。
别业在圆塘，无邻傍草堂。瀰漫新水阔，远近好山苍。
树密松依桧，林幽柘混桑。颇同严子濑，仍似杜陵庄。
桥峻妨游屐，溪回隐钓航。鸟声春昼永，花气午风凉。
把卷潜心玩，逢疑著意详。讵容便水石，未可薄轩裳。
愧我身空老，怜生力致强。闲情虽足适，壮志会须偿。
尊府当朝贵，佳儿嗣世良。夺魁期接武，涧壑有辉光。
白石苍苔一径通，轩窗凉逗煮茶风。时时吹落林花片，满地深红间浅红。
年来两鬓雪萧萧，懒把黄金带系腰。拟向江南寻旧隐，白云庄上狎渔樵。
高山隆隆石磊磊，长流奔湍转深汇。杈枒老树生古枝，上有悬菌赘成瘣。
凌兢石路难容车，舣舟欲渡江无涯。骑驴过冈驴脚跛，行客关山应苦嗟。
大行岧峣剑门远，不是天台还阆苑。世閒平地能几何，万里江山隘双眼。
良工此画谁与传，北人云是范华原。风多岁久缣素裂，隐隐断墨尘埃间。
尼山孙子簪缨客，坐爱清风洒堂壁。平生幽赏几人同，嗟我尚抱山林癖。
岱岳峰高泗水深，向来瞻望空至今。登高作赋非吾事，不尽乾坤仰止心。
我昔南游向南国，轻舟浩荡随所适。雨缆朝辞楚岸沙，风帆远挂吴山色。
毗陵城东好山水，平湖方田渺萧瑟。锡山惠峰俱在眼，舟人野夫相与识。
谷口浮云乍有无，林间细路仍荆棘。锡山李侯邀我游，此兴岂待相促迫。
是时江湖足风雨，城郭半化为沟洫。苔深石滑苦不支，屐倒筇颠正愁剧。
匆匆挥手谢使去，还家仰天空叹息。向来经过信偶尔，岳麓险绝西湖僻。
宁知咫尺不相遭，恐是山灵阙题籍。潦倒谁开摩诘图，依稀尚有元龙宅。
元龙旧是湖海豪，作官十年归未得。挥毫赋诗本无意，况我与子同宿昔。
炎天倦眼藉披豁，从事索诗如传驿。却恐诗成卷送还，高堂素壁空相忆。
湿云浮空山欲动，乱壑回峰互吞涌。当溪独树雨冥冥，青苔覆地春阴重。
深山白石幽人居，钩帘寂寂坐看书。竹桥入林野有簌，草阁傍水门无车。
行人细路隔山脚，曳杖前登后还却。浦口轻舟信往还，钟声远寺空寥廓。
此中可钓亦可耕，不然且濯沧浪缨。酒酣梦觉两相失，此兴岂独怜丹青。
风流太守何侯笔，三十年来已萧瑟。君今爱惜须久传，予亦题诗坐终日。
翠竹碧桐秋气高，洞庭南望俯亭皋。怪来落叶兼风下，知是幽人读楚骚。
秋山日落川气黄，树影下映寒潭苍。丛篁入林豁蒙翳，石角路转山东岗。
茆堂对山复面水，高者可屐深可航。闭门却扫动经月，落叶委地苔覆墙。
岂无山客跨款段，亦有孺子歌沧浪。吾生早觉簪组累，十年丘壑成膏盲。
画图彷佛见此景，褰裳欲渡川无梁。空堂五月熯如火，使吾郁塞回中肠。
安得盘蛇一片石，坐醒残醉生馀凉。君今持节行万里，要遣霜雪清炎荒。
请看穷谷最深处，或有隐逸藏声光。扬清激浊付公等，吾欲拂衣辞太仓。
溪声潺湲杂林壑，山势蜿蜒去还却。浮云欲起未起时，半在溪头与山脚。
入空高鸟飞欲尽，背屋斜阳惨将落。更无剩地与闲人，纵有红尘何处著。
南亩老翁双鬓斑，笔法颇似高房山。少年豪宕老疏放，往往醉墨留人间。
平生画癖兼山癖，一见此图三叹息。愧我不如楼上人，日日开窗看秋碧。
林下春风来，千年翠如璧。云拥群木深，溪回百川寂。
中有幽人居，清朝此投迹。邂逅得良朋，于焉咏嘉客。
数里平沙接远村，千重乔木荫柴门。可人最是沧洲晚，潮落依稀见水痕。
浮海伤固穷，逾河叹诚迈。濯缨万里流，高视九州外。
功成奔运徂，气至流飙代。凄凄秋柯零，冉冉春条媚。
周览倦河坝，孤悰冀岩濑。道以沉寂超，赏与崇深会。
岂惟超远情，亦因谢尘籁。聿想山中人，风吹女萝带。
折麻凌险屼，采秀越森荟。眷弥志终申，独往竟谁碍。
嵉嵉太行峰，峣峣百门对。抗手别故欢，乘云美烟瀣。
青山逶迤如北固，山下彷佛京口树。茅堂花蹊三月暮，萋萋旧草春游路。
一从画师扫烟墨，客堂日夜流江色。江色依微带瓮城，游子归魂逗南北。
梦寐关中好，连年未得归。侧闻武功胜，佳兴益翻飞。
水绕褒斜出，山从盩厔围。因君觅水竹，为买钓鱼矶。
霜落江南木叶丹，滔天波浪一舟还。何人得似林中叟，目送浮云过远山。
栋宇参差逼翠微，路通犹恐世人知。等闲识得东风面，卧看白云初起时。
欲向匡庐隐，出门知路难。江山奇绝处，多在画图看。
雨过秋山日欲暾，白云如雪拥山根。高松浥露和烟冷，迸水穿沙出谷浑。
拟向萝阴缘石径，却寻花片入桃源。画图应有通神处，他日相从子细论。
溪上春始还，微波动芳燠。树暖欲生烟，山明初过雨。
美人期不来，桂楫怨兰柱。伫立忽怀愁，渔歌起洲渚。
乾坤万物吾一体，此意人间几山水。平生画者知未知，一幅烟云春万里。
苍然蔚然神莫涯，动者植者妙何拟。平溪欲静苍天留，白云忽散青山起。
世人看尽只是画，眼底谁能会斯理。惧庵天挺观物豪，天地斯人能有几。
鸢飞鱼跃忽满前，正契吾心妙斯旨。三十六宫遍挂之，一日一宫春煦煦。
明月天心舞邵雍，春草庭前梦周子。先生不鄙痴老翁，持向定山拈一语。
老翁高坐溪云亭，春在千岩正红紫。笑将此画聊捲之，更与先生看真此。
春蚕吐丝作成茧，辛苦为人身上衣。画史等闲挥彩笔，女工憔悴倚空机。
高堂素壁峰峦出，暮雨朝云梦寐归。可怪唐朝杜陵老，瘦妻短褐有光煇。
不见唐朝王右丞，世间画史少知名。何人貌得烟雨意，静听如闻风水声。
远岫带云才隐约，斜阳秋树却分明。清泉素石堪乘兴，欲买扁舟过此生。
江上何所有，高低千万峰。结庐覆以茅，取足聊自容。
绿树既蓊郁，清溪亦溶溶。地僻重车马，猿鸟得相从。
日落沙际明，寒烟澹疏松。苍茫云霞外，隐见青芙蓉。
悠然一舸还，好景时独逢。归来山月出，古刹鸣昏钟。
昔时米南宫，父子同画癖。油然烟两态，千里入盈尺。
近代宋尚书，笔意妙欲逼。置之凡格闻，新旧莫辨识。
应是前后身，神会造化迹。鸿濛迷日月，澒洞飞霹雳。
苍崖晦中断，天阙杳高隔。洪涛涨无倪，龙虎移窟宅。
农夫怨昏垫，樵牧绝行迹。破屋两三家，摇撼巳倾侧。
得非杜少陵，无乃陶彭泽。檐茅委泥泞，篱菊没狼籍。
空江乏舟楫，汗漫安所适。披图瞻青冥，惆怅至终夕。
武陵桃源今有无，展画浑如梦中见。青螺作山绡作云，白日苍茫暧芳甸。
雄梁跨壑矫脩虹，走瀑悬崖激飞电。紫凤霄鸣梧树枝，青鵻晓啄桃花片。
鸟啼长是艳阳时，草色宁随霜雪变。衣冠尚存周典则，租税不输秦郡县。
山中肉芝美堪食，涧底石泉清可咽。安得此地结茅屋，寄书漫托双飞燕。
家具生涯且钓舟，黄公台影漾浮沤。波心间有鸱夷笑，不把牙筹碍钓钩。
清远佳山水，英雄多墓田。赵佗馀四世，刘汉几何年。
云势连衡岳，江源起蜀川。海邦归职贡，应更产时贤。
忆昔扁舟过南楚，飘泊潇湘洞庭浦。积水寒天梦泽深，疏钟淡月巴陵曙。
君山独上思悽然，竹树苍凉绕暮蝉。空陵草没皇英骨，古井苔荒柳毅泉。
一别湘江向十秋，披图远忆旧时游。青枫寂历烟中烧，远岫依稀鸟外愁。
云帆去去寻仙岛，我欲因之拾瑶草。再三招手呼不来，令人独立伤怀抱。
桥门博士本忘机，柿叶房深隐翠微。好是白云携不去，朝朝飞上老莱衣。
夕阳溪上掩荆关，渔浦风村杳霭间。莫学林僧解忘世，有钱莫买沃州山。
终日他乡作游子，到处不曾离屋底。邓生尔时何许来，罢酒弹灯说山水。
君家最近三茅君，我家贯看垆峰云。山水眼前人不住，遥山远水复何云。
露下沧波叶尽流，千峰残雨一丝秋。孤帆谩忆桐江上，未胜滋泉下直钩。
十年身被白云留，见尽青山到白头。微雨数峰孤磬夕，半林残火几家秋。
风波不系袁宏棹，鱼鸟相怀谢尚游。闻道将军戎暇日，偏能看画想沧洲。
蓬莱宫树晚茸茸，却望青青远寄踪。应想旧时猿鹤伴，独携归兴度深松。
古人逸笔多大意，寿岩宝晋方壶是。今之画史谁最奇，玉堂待诏予知己。
此君别自有天机，恰似张颠草圣时。醉来也解头濡墨，醒后翻言画者谁。
满堂积翠横仙峤，主人坐听苏门啸。万籁天声发指头，百道风泉出心窍。
欲借岩扉隐鹖冠，绿萝青壁共谁攀。江云渭树悠悠别，聊寄相思水墨间。
城隅山水共清晖，城下居人半掩扉。远树微钟随去棹，夕岚残雨到行衣。
潮来绝岛天边小，日落孤云鸟外归。为问沧浪垂钓者，白头何事未忘机。
林下多白云，溪口饶水木。长啸鸾鹤群，翛然在空谷。
悠悠山色闲，浩浩波光绿。寄醉墨壶中，惟应道机熟。
习静喜还山，山水趣方永。灌木澄幽阴，风泉溜华顶。
清听空外遥，吾心坐未醒。空山落叶时，渡口潮初长。
远树带虚亭，閒云霁孤舫。古路今人行，浮生几回往。
公乃王郎之舅氏，昔年遣兴沧洲趣。白水应同万古心，青山不尽平生意。
初疑衡霍乱峰回，石廪芙蓉天上开。又疑瀑布香炉顶，飞红沓翠空中来。
连林杂树纷隈澚，屋头清晖霁人目。片片春云带鹤还，淙淙野水流冰绿。
云间鸡犬更谁家，云际风泉半落花。回岩积霭天梯小，绝壁悬萝鸟道斜。
白头久叹同声远，临水看山梦犹懒。濯足矶边月自明，弄琴石上苔应满。
不见羊昙四十春，西州云物几回新。丹青此日堪惆怅，岂必山阳笛里人。
鸟外垂阳覆石矶，隔江晴翠晒行衣。苍苔野径柴门尽，相对云山共息机。
屋上群峰旧隐居，澹云凉月午窗虚。满庭芳草人稀到，半亩黄精手自锄。
积水断桥寒鸟外，夕阳鸣磬夜霜初。泮林莫羡苏门啸，未许寻山共结庐。
鸟没山意寒，渔归水容夕。长啸望林扉，微风动萝薜。
双毫闲染处，隐见雪花飞。万壑飘琼树，千峰掩翠微。
灞桥吟影度，剡曲棹舟归。因忆阳春调，而今和者稀。
枫林翠微里，暝色川已澄。岩芳晴冒雪，涧绿浅流冰。
仙赏澹舟处，猿声青葛藤。永怀不可即，云月下清泠。
酒船一棹镜湖波，云掩稽峰半薜萝。休道谪仙今独少，山林狂客也无多。
山水惬幽盟，萧萧薜荔情。天边孤嶂远，鸟外白云横。
野衲闻猿坐，山人伴鹿耕。看图应不厌，疑是辋川行。
半幅生绡里，分明见远山。断桥分瀑溜，古木隐岩峦。
野色烟中没，孤云鸟外还。幽栖如此得，何必市朝间。
山色空濛树色深，人家住傍碧溪浔。半江月照天在水，五月风来秋满林。
遁世独输高士隐，披图因见昔贤心。人间何处有此景，我欲因之寄越吟。
泉声山色正邦心，谁寄渔蓑渭水浔。解点无中含有意，世间除是画工深。
此画寄松院，墨涩笔潦草。别来三十年，衲子尚能保。
开卷漫发笑，可感仍交抱。正如故友明，卒见含欣悼。
人生非金石，年华岂常好。白发不奈事，先此青山老。
当更三十年，与物论寿考。题诗报青山，彼此托玄造。
眼中飞雪作奇观，江山一夜皆玉换。前冈坡陀带复岭，小约凌兢连断岸。
水边疏柳似华发，忽有微风与飘散。绀宫几簇林影分，白鸥一个江光乱。
老渔蓑笠秪自苦，冰拂冻须茎欲断。江空天远迥幽踪，只有一竿聊作伴。
此时此景此谁领，亦笑此渔从我玩。图成一啸寒战腕，万里江山在吾案。
谁写新图妙难比，叠嶂连峰向天起。逼人已觉爽气清，入眼浑疑暮光紫。
缘山细路分高低，云林远近何参差。晴崖杲杲风日白，阴壑惨惨雷雨迷。
沙水微茫绕山脚，半空飞瀑银河落。山光水色交清辉，世外尘氛尽消豁。
忆我壮游大地中，名山历览千万重。良工巧夺真宰意，云气恍与诸山通。
刘侯家在江南住，正在此图好山处。开门只见金芙蓉，散倚青霄不知数。
侯今官已都宪台，家山尚自萦高怀。匡时未许赋归去，观图且喜清风来。
众山矗矗如排空，左错右互肝肺重。岚氛滃地似无足，上有树杪浮菁葱。
两厓擘铁泉迸玉，中见百丈垂长虹。烟江沈沈纳此泻，天影浩荡吞孤篷。
君泽君泽具此胸，我谓圭远将无同。高堂突兀出奇观，巴蜀落眼何时通。
我家茅堂不称是，君家昼锦宜县中。因之卷赠报昨辱，一轴百里吹长风。
萦萦石磴渺林峦，百折缘泉草蔓漫。穿窈窕来凭柱杖，可盘桓处藉阑干。
洗开山色云生浪，鍊出秋容树转丹。我约金焦游未得，先图一纸寄人看。
谁写云山与烟水，爽气清风盈幅起。想当解衣盘礴时，坐驱造化入笔底。
须臾削出金芙蓉，奔湍骇浪争朝宗。元气直穿古石裂，悬流疑与银河通。
青林远近不知数，林内山房启晴户。时清似有招隐歌，地偏不见采芝处。
我昔持节天下游，东穷海岱西梁州。忽见斯图忆所历，江山清思何悠悠。
河东之守好奇者，特送图来索题写。自知老大笔力微，挂一漏万语非假。
强裁长句卷还时，坐中尚觉留清飔。仁知高怀在山水，贤守玩此应得之。
湖水茫茫浪拍天，春风湖上有人烟。小楼半在花林内，帘捲青山看钓船。
老树苍崖满目秋，水明沙净晚烟收。如何万里长江内，只见斯人泛一舟。
松竹团阴锁绿苔，白云窗户绝氛埃。山童净扫门前径，应是湖南故旧来。
苔径通幽处，柴门暗薜萝。溪回清涨急，山迥白云多。
南浦归鸥鸟，西风断棹歌。小桥村墅晚，有客抱琴过。
秋声咽塞笳，边气肃霜华。九日登高处，群山入望赊。
苍蒹仍碧水，绿酒对黄花。鸿鹄归何处，长天空落霞。
平原空笑弋人劳，山水青葱护锦毛。何庭晚风堪顾影，石泉澄澈见秋毫。
何人结屋青山里，终日开窗见山喜。近峰错落走檐牙，远岫蜿蜒插天嘴。
澄江一道山前过，短棹平分浪痕破。船头水气绿侵衣，载酒高人面山坐。
石泉下冲沙渚浑，桑榆接地成深村。柴扉欲扣不可到，或有细路通云根。
竹鹤老人名画手，半幅生绡大于斗。水分山断意无穷，目送飞鸿度江口。
安城先生尘虑脱，南望乡人楚天阔。高堂永日对山歌，肃肃凉风起蘋末。
摩诘诗从画中见，触处天机自流转。黄鹂白鹭辋川图，入眼何须好束绢。
多君此图谁笔之，谓是当年春望诗。绿草烟横荜茥苑，红莲雨足昆明池。
金阙沈沈半空起，柳暗花明连数里。不嫌车马踏泥行，城外风光似城里。
太平有象作者难，品题不在丹青间。悠悠致主泽民意，对景令人生汗颜。
隐几秋霖玉堂署，渭水黄山渺何处。倦来无力展新图，时复高吟右丞句。
豸冠趣在丹青表，公子情多山水中。六月高堂不知暑，向人随手拂清风。
出门便见好溪山，却为丹青一破颜。想是宦途双足倦，高情长在卧游间。
山东老人王舜耕，平生与山如有情。左涂右抹何草草，却似真山被山恼。
山西太史留侯孙，爱山自谓山可飧。坐中忽有青万矗，终日仰看看不足。
我来把玩未始奇，真山假山远莫知。天风惨澹动林壑，浮岚积翠空淋漓。
斗壁飞流下深树，暗响潺潺不知处。两厓中断一桥通，谁结茅庐傍山住。
老人一去何当还，太史心胸如此山。题诗不尽画中意，梦落齐州苍翠间。
苍山突起浮云中，湖光百顷磨青铜。底须饱看卧游录，入眼已觉红尘空。
何人卜筑依山住，一任飞云挂庭树。下瞰澄江小作亭，正据溪山最佳处。
柴扉昼掩呼未开，石墙夜雨生莓苔。门前有客问奇字，短棹自携春酒来。
对岸溪桥大於凳，寒潮渐啮沙头径。农家地僻少通车，僧舍楼高屡闻磬。
村舂有粟爨有薪，忘机鱼鸟相情亲。山林岂博钟鼎贵，优游最爱渔樵人。
竹鹤老翁今已矣，半幅生绡映窗几。风致公然似歙西，归兴萧萧隔千里。
练水屏山今所无，故乡之乐不可孤。相期岁晚结新社，饱玩天开真画图。
山色青于染，松阴扫未开。水边芳草地，才见两人来。
我爱君家画里峰，更看茅屋傍双松。白云不是人间路，沧海终期物外踪。
野径一春无驻马，石潭深夜有蟠龙。移家欲向溪边住，坐听青山日暮钟。
柿叶收来如纸薄，笔端重遍旧曾闻。画图如此尤奇绝，雅制多应郑广文。
川原人不到，尽日草亭閒。秋晚树摇落，天高云往还。
沙边多白鸟，湖上一青山。榜子复何处，暝投红蓼湾。
碧水丹山碎锦茸，楼台叠叠树重重。恍然坐我江南岸，相对君家七秀峰。
双溪港口泊幽梦，石帆山下朝炊动。荒村客到松鼠奔，小市人喧竹排重。
我生百事松上针，虽有寸长何所用。石田千亩云外闲，去采灵芝为君种。
夏首新热叶气蒸，细路危桥得幽悄。桤树成林已快人，况有鸣泉覆深筱。
松髯石发雅能净，竹稚鸟雏怜最小。何时一床卧僧阁，饱听凌晨醒来鸟。
五云山前盘古树，曾见前朝老谢敷。六寺钟声何处尽，僧残惟有粥呼鱼。
笋天已过麦地瘦，一饭山厨鲑菜无。青鞋布袜客何意，担水揭揭来浇蔬。
结叶垂花老桤卧，四山无风午刚挫。扳花荫叶桥畔凉，葛屦生衣安稳坐。
田家初饱麦上场，溪雨新过水推磨。林间起步余睡清，青梅满槃雀卵大。
两崖十里苍簋根，中藏一溪云月髓。嫩粉生香笋出林，老枝压地花成米。
溪上老翁撑竹船，摘米炊枯弄清泚。月下何人见往来，惟有山猿同坐起。
绕郭青山分远近，薜萝门巷绝尘氛。庭空晴日移花影，沙暖轻鸥护水纹。
一叶渔舟归晚渡，几家茆屋隔秋云。看图谩忆曾游处，欲把桐君访聘君。
遥山不可极，佳气日氤氲。老屋涵青雨，晴窗度白云。
树临沙嘴尽，泉到石棱分。皓首清閒者，长吟送夕曛。
秋光何处好，都在野人家。和露朝餐菊，分泉夜煮茶。
风清天发籁，溪浅月笼沙。此景无人共，閒吟步落花。
危桥通别墅，深竹隐柴关。醉卧花间石，吟看鸟外山。
半溪流水响，一坞白云閒。回首东华路，从教斗触蛮。
近山奇绝处，萧洒此攀跻。巳历翠微尽，真堪肥遁栖。
瀑泉喧上界，竹树暗中溪。日暝下山去，苍茫路欲迷。
华春巳随处，逸兴若游仙。忽到苍厓下，閒听万壑泉。
折麻思远道，濯耳仰高贤。胜事双溪曲，重来咏采莲。
襄阳松沈未曾乾，十里潇湘五尺宽。樵径不禁苔露滑，渔蓑常带水云寒。
澄澄僧眼连天碧，澹澹蛾眉隔雾看。恐为醉翁当日写，平山堂上雨中观。
山色连云断，霞光照水飞。浪奔船势疾，波阔橹声微。
水鸟翔还集，江花密更稀。五湖灯景好，范蠡亦忘归。
舣舟上层台，抱膝寄遐想。飞鸥闪余晖，秋色凄苍莽。
山川岂不好，岁月忽已往。悲来一长啸，旋飙激清响。
人间万事一丝轻，江上数峰双眼明。老我不归空看画，秋风又到洛阳城。
画精禅室冷，方暑久徘徊。不尽林端雪，长青石上苔。
心闲对岩岫，目净失尘埃。坐久清风于，疑从翠涧来。
随州句法自无敌，写作无声绝妙词。谁料长城千载下，秦郎复出用偏师。
画工执笔已心游，稍稍蘅皋引杜洲。堆案烦文犹倦暑，满轩新意勿惊秋。
天生贤者非无为，官同明时未易休。正恐怒飞朝暮事，丹青难得久淹留。
东阁题诗得绪馀，溪头千树绕幽居。来禽青李曾何算，底事犹传逸少书。
皖上相逢昔少留，登楼隐几听鸣鸠。山峰行处今何在，溪水流乘此有不。
就食四方甘不系，为生一世信长浮。共知局促京沙里，回首当时始觉羞。
砚山山下小於菟，文彩斓斑今亦无。一坞乱云浓似漆，春风吹梦过西湖。
华堂左右皆山川，登堂一见心茫然。松林忽在素壁上，几杖却对阴崖前。
百年老树横高枝，正当太古阴云垂。近前细看才拱把，生气凛凛如十围。
尚想昔年初下笔，指顾江山生咫尺。梁栋已受长风吹，衣裘若溅洪涛湿。
回山倒海不作难，此意谁能传笔端。李成骨朽道宁死，况复郑虔杨契丹。
吾知此图未易逢，颇思摹写置府中。鹅溪生绡不难致，只恐今世无良工。
小山绿曲涧，路断得藤阴。忽遇平生友，重论一片心。
兴阑棋局散，意豁酒杯深。鸡唱俄惊觉，凄然泪满襟。
天开庐岳奠金鳌，气势凌秋分外高。闲倚云巢瞻秀色，洞庭飞雁杳秋毫。
水光山色映楼台，浓绿园林绝点埃。我有浮瓜沉李约，隔江人泛酒船来。
山堂有何观，四时互兴歇。万物随天根，东生复西灭。
散发避炎暑，炎暑苦相寻。云何对大宾，不见汗沾襟。
吴缣落寒机，舒卷光乱目。秋刀剪新屏，尺寸随折曲。
搜罗得珍匠，徒倚思先属。经营顷刻内，千里在一幅。
定视乃渐通，纪数难迫促。山乱若无穷，负抱颇重复。
高棱最当中，桀大势尤独。回环众峰接，趋向若奔伏。
矜雄跨九州，争险挂星宿。深疑雪霜积，暗觉烟雾触。
泉源出青冥，涨潦两崖束。历远始纡徐，派别轮众谷。
轻舟漾其间，沿泝无缓速。微寻得修迳，侧起破苍麓。
远到无限极，穷升犯云族。游子定何之，顾眄停马足。
盘石长自闲，空原偶谁筑。尘氛见荒林，物色存古俗。
粲粲弄幽花，苍苍荫嘉木。遗牛上岩颠，惊麏出槎腹。
鲜明极万状，指似才一粟。虽从人力为，颇类阴怪续。
深堂得欹眠，高枕生远瞩。余光耀衾帱，清意凝幔褥。
愚诃世幸略，慵卧嗜尤酷。因能助佳梦，肯顾跻杲旭。
将相有时材，溪岩真我欲。儒林耻未博，俗阱思自赎。
婚嫁累苟轻，耕钓吾已卜。图屏持自慰，寤寐心思逐。
五日十日岂为工，万壑千岩自绝踪。在握已能霄汉上，更须群玉占前峰。
高人能画山中趣，凉吹晓从天际来。移尽此情纨扇上，人间何处有尘埃。
疏筱寒林手，文家富袜材。片缣云气足，彷佛认蓬莱。
桂林佳绝处，人道胜匡庐。山好石骨露，洞多岩腹虚。
峥嵘势相敌，温厚气无馀。可惜登临地，春风草木疏。
昨者登梅岭，兹来入桂林。相从万里外，不负一生心。
湖上千峰立，樽前十客吟。讥评到泉石，吾敢望知音。
西征已度故关山，秋雨零零路屈盘。受尽艰辛心不足，解程又展画图看。
好山谁定识真形，着白山人眼最亲。半夜忽闻遭有力，中书君召主林神。
电眼观山老更真，能分天造一层层。直须擘华尊瀛手，始解铺张入剡藤。
水漱琼沙冰已凘，野凫半起半犹迟。千竿修竹一江碧，只欠梅花三两枝。
主人邀我登閒轩，轩前景物祗欠山。坐来惨澹若不足，引我忽到营丘间。
营丘山水天下知，全齐十二雄一时。旧游历历如到眼，吾宗笔力穷高低。
峰云岩霭互隐现，老木苍藤纷綵绚。珑璁特干势将压，奇崛欲夸人未见。
石磴流泉似幽噎，洞穴纵横乍明灭。举头楼观俯悬崖，定须六月临飞雪。
行人初踏山前路，款段冲寒怯回顾。蹇驴亦自乐平地，亸耳徐行方得趣。
日西平远连何处，极目苍茫天欲暮。行人端是我前身，斗觉精神相会聚。
百年瞬息竟谁真，此老应无一点尘。主人等是风尘外，岂是閒轩久住人。
烟雨霏霏溪上村，白沙翠竹对柴门。江湖战斗波成血，耕凿樵渔如不闻。
赋诗曾送谪仙人，垂老翻游到海滨。梦幻去来何日了，且将病眼看嶙峋。
画史古多有，李生独宝传。譬犹古人书，墨妙称诚悬。
尤物世难蓄，变化登云天。流落人间者，遗迹犹绵绵。
此本更奇绝，高深自山渊。想当槃礴时，舐笔应如椽。
楼观抱空曲，林芿霭层巅。屹然岩石姿，润比金玉坚。
倏忽变寒暑，霏微起云烟。高堂寓远目，如堕嵩华前。
回观旧所藏，一一可弃捐。乃知盖代手，笔力能旋乾。
众工画山水，意匠劳雕镌。惟兹得简易，大巧初天全。
鉴裁有精识，丹青孰争先。何须嫫姆丑，始辨西施妍。
嗟我性迂拙，漂流方隐廛。幸从长者游，坐使伊郁宣。
啸咏图史间，高台谢牵挛。新诗与妙画，更使穷钻研。
愧乏色丝句，为续金声篇。端思画中趣，秪欲休林泉。
我昔得罪迁南夷，性命顷刻存篙师。风吹波荡到官舍，号呼谁复相闻知。
小园畜蚁防橘蠹，空庭养蜂收蜜脾。读书一生空自笑，卖盐竟日那复词。
城中清溪可濯漱，城上连峰堪幕帷。十千薄俸聊足用，鱼多米贱忧无訾。
东坡居士最岑寂，岌然深丛见狐罴。坐隅止鵩偶成赋，槃中食蟆时作诗。
怜君富贵可炙手，一时出走羞啜醨。泽傍憔悴凡几岁，胸中芥蒂无一釐。
江山别来今久矣，不独能言能画之。同朝执手不容久，笑我野马方受羁。
袖中短卷墨犹湿，傍人笑指吾侪痴。方求农圃救贫病，它年未用讥樊迟。
雪冒禹碑石，云埋泌草堂。早知抱遗恨，悔不挟乾粮。
世间平远景，万幅在洪家。晚至番君国，方知不是夸。
风沙久迷神，山水忽照眼。粼粼碧玉甃，叠叠青螺绾。
人烟盛乐土，草树亦精产。云霞入杳冥，禽鸟度杯盏。
放情千里迥，悟意一笑莞。胸襟得奇趣，酬唱出新撰。
虫鱼怯嘲诮，文史困鸠僝。我诗实易成，淡薄非佳馔。
君词颇简出，严绝类烧栈。自应即退缩，强尔取惊赧。
微言固可录，狂论犹未刬。勿使俗人知，归途畏书简。
閒居寡俦侣，掩关抱孤清。良友倏来止，旷然舒我情。
矧此凉秋初，暑退裳衣轻。相与一携手，东山眇遐征。
前穿林岭幽，俯瞰川原平。降集崖寺古，徘徊浊醪倾。
长吟伐木篇，潜鳞亦相惊。愿结沮溺耦，穷年此岩耕。
驱车陟连冈，振辔出林莽。雾露晓方除，日照川如掌。
行行遵曲岸，水石穷幽赏。地偏寒筱多，涧激淙流响。
祗役未忘倦，心神暂萧爽。感兹怀故山，何日税征鞅。
叠巘云烟表，茅檐竹树中。起予深隐趣，笔底有高风。
松楸一见一伤心，亭院凄凉惨树阴。记得先君旧题壁，水光山色恨难禁。
寒士把茆聊盖头，岂假山水寻清幽。偶然驻足得胜地，造物所赋非人谋。
有山无水清晖减，有水无山爽致卑。流水青山屋上下，此妙唯许坡公知。
山磎荦确冒荒筠，石溜涓涓尽日闻。微水寒来浑见底，峡山雪后欲侵云。
深溪春动梅争发，绝壑林高日易曛。应似零陵溪上景，林泉多类柳州文。
道山堂上御府画，展卷犹能记老燕。十日何由辨水石，千金乃可分江天。
楚湘两岩风落木，海岳三秋雁度川。大山小山俱好隐，江南梦去曲肱眠。
群山积古翠，空谷满白云。远溜从何来，飞玉声磤磤。
东风入千岩，花雨红缤纷。何人卜深隐，结屋苍崖垠。
浩然山林思，高谢朝市氛。咏歌归来篇，赘甚钟山文。
展卷嗟丘也，东西南北人。昔还行脚债，今作卧游身。
半夜黄天荡，楼船雪浪中。当年草檄客，今日负樵翁。
一匹好东绢，天寒家未温。尽教儿拆绣，闲管妇无禈。
夹立朝群玉，浓妆列万笄。中州不敢顿，抛在瘴云西。
江险不容极，禹功胡可忘。向来小龙子，衮冕食千羊。
太武求溲处，支祁著锁边。淮风晨裂面，淮浪夜惊船。
昔代香山避暑宫，中天积翠立芙蓉。云生金水三春柳，露滴银床五粒松。
飞瀑桥长通窈窕，断堤人倦立从容。旧时行处今看画，烟雨楼台晚更浓。
汎舟桑落浦，望见香炉峰。野水常敧树，山云不碍钟。
桃源携客觅，松径与僧逢。为托荆关辈，添予九节筇。
朝来陡觉瘴尘空，远浦平林杳霭中。异境掇移消底力，笔端聊举一针锋。
卷中衮衮溪山去，笔下明明开闢初。不肯一褌为妇计，俞郎作意未全疏。
乞君山石洪涛句，来作围床六幅屏。持向岭南烟雨里，梦成江上数峰青。
蔡生老江南，山水涵眼界。挥洒若无心，笔端生万怪。
树杪耸烟鬟，云端悬缟带。系舟枯柳根，茅屋临清派。
扫壁挂高堂，肃肃起清籁。君名定不朽，第恐缣素败。
嵩华平生梦，骑驴未得游。橐中分雅惠，掌上起新秋。
报国何能早，需时莫漫忧。秖应长近眼，过夏亦佣收。
山深岩高石壁青，白日忽变天晦冥。黑风驱云走不停，惊电疾雨来如倾。
山前雨点大如手，山下水涌危槎横。崩崖古树老有灵，吼怒直与风云争。
枝披叶偃斗不怯，万窍却欲藏雷霆。鞭驴疾驱者谁子，石路崄涩驴凌兢。
目迷心慑愈不及，来憩树下如寒蝇。苍茫直与鬼神接，恍惚不保龙蛇惊。
平居此乐忽入眼，孙家古图才可辨。奈何一幅一尺馀，欲夺天地之奇变。
我心爱之良有以，昔苦山行亲遇此。一生两足不下堂，输尔朱家贵公子。
院静步柏影，庭虚闻塔铃。连龛香惨淡，古榜金青荧。
山背负华殿，淮身朝广庭。旛花龙护法，梁栋神扶倾。
缅怀开山人，天眼照废兴。一庵檀施集，百堵神鬼惊。
支祁万古穴，石老深潭清。坐令金仙力，镇此水府灵。
我来望春野，高阁近青冥。白发老比丘，俯偻困逢迎。
岂无世外人，燕坐守无名。重堂百僧会，合有菩萨行。
平生一鉢意，长岁百虑更。狂逃不知返，胜地念浮生。
洞庭叶落万波秋，说与南人亦自愁。指点吴江何处是，一行鸿雁海山头。
鱼村橘市楚江边，人外秋原雨外川。遣骑竹边邀短艇，天涯暮色已苍然。
承平百事足，鸿都无不有。策牍试篆隶，丹青写飞走。
纷然四方集，狐兔卒林薮。何人知有益，长啸呼鹰狗。
奔逃走城邑，惊顾念糊口。素屏开白云，称我茅檐陋。
濡毫愿挥酒，峰峦映岩窦。巨石连地轴，飞布泻天漏。
萦山一径通，过水微桥构。山家烟火然，远寺晨钟叩。
僧从何方来，行速午斋後。有客呼渡船，隔水惟病叟。
听然发一笑，此处定真否。人生初偶然，与此谁夭寿。
厄穷妄自怜，一醉辄日富。客至亦茫然，边我沽斗酒。
怜君将帅虽有种，多君智慧初无师。篇章俊发已可骇，丹青妙绝当谁知。
自言五色苦乱目，况乃旨酒长伤脾。手狂但可时弄笔，口病未免多微词。
歌钟一散任池馆，幅巾静坐空书帷。偶从禅老得真趣，此身不足非财訾。
世间翻覆岸为谷，猛兽相食虎与罴。逝将得意比春梦，独取妙语传清诗。
眼看宫酿泻酥酪，未与村酒分醇漓。解鞍骏马空伏枥，寄书黄狗闲生釐。
江山平日偶有得，不自图写浑忘之。临窗展卷聊自适，盘礴岂复冠裳羁。
欲乘渔艇发吾兴，愿入野寺嗟儿痴。行缠布袜虽已具，山中父老应嫌迟。
七盘一何高，苍翠净寥廓。夜雨濯杉桧，春风散芝药。
细云散岩色，细径度危笮。邑改井已泥，空馀汉城郭。
土瘠漫生茶，人稀时走玃。苔藓囹圄空，尘埃簿书閤。
县圃何萧条，半樱半零落。偃蹇大夫松，委蛇君子鹤。
试登三友堂，借问何人作。皆云杨先生，好诗心淡泊。
乘兴山水间，此君共献酢。琅玕无俗韵，仁智有真乐。
取友信可人，自待宜不薄。我来宴坐久，寂寥无唯诺。
明月来徘徊，清风自萧索。因留风与月，相对成清酌。
蟾光照金尊，馀辉射杯酒。轻飔入朱弦，彷佛奏箫勺。
醺然造忘形，神交通博约。醉号五贤堂，醒来资一噱。
幽居避俗氛，世事那复闻。閒浴池塘水，静看山岭云。
云自无心出，水从有本分。水云真自得，吾与尔为群。
曹郎富天巧，发思绮纨间。规模宝月团，浅淡分眉山。
丹青缀锦树，金碧罗烟鬟。炉峰香自涌，楚云杳难攀。
政宜林下风，妙想非人寰。飘萧河官步，罗抺陵九关。
我家老孟光，刻画非妖娴。绣凤褐颠倒，锦鲸弃榛菅。
忍将漫汗泽，败此脩连娟。缄藏寄书篆，晓梦生斓斑。
残春一夜狂风雨，断送红飞花落树。人心花意待留春，春色无情容易去。
高楼把酒愁独语，借问春归何处所。暮云空阔不知音，惟有绿杨芳草路。
春岩瀑泉响，夜久山已寂。明月净松林，千峰同一色。
画图曾识零陵郡，今日方知画不如。城郭恰临潇水上，山川犹是柳侯余。
驿亭幽绝堪垂钓，岩石虚明可读书。欲买愚溪三亩地，手拈茅栋竟移居。
远山浓淡几无影，远树高低略带行。不是模糊并纸败，无人知是米元章。
平沙断岸几千尺，树色烟光渺无极。一叶扁舟归去来，渔翁放棹倚芦荻。
八九山家云水村，白苹红蓼数渔船。沙寒石瘦木叶落，一钩淡月照黄昏。
小桥跨水碧溪浅，苍壁丹崖半苔藓。樵子归担竹两竿，落霞孤鹜天边远。
千山万山风色清，四柱茅亭立晚汀。花红草绿山水静，独步亭前秋月明。
山前一阵梧桐雨，落花惊断山禽语。谁家楼阁隐青林，老僧归寺立溪浒。
一溪流水绕云根，草舍茅庵常闭门。客来倚棹一回顾，直疑此是真桃源。
洞门紫翠交相映，林幄山屏更清胜。何人作此无声诗，展开如入溪山镜。
复阁耿苍烟，斜晖挂木末。卷帆何处船，危樯待明发。
孤峰上排霄，群木尽生意。持竿坐石矶，高怀在云际。
澄江真皎镜，短艇戏鸣榔。无复机心动，不惊鸥鸟行。
遥岑天南端，野彴垂杨下。萧散策寒藤，绿云复观化。
不爱边鸾爱李成，胸中成画自峥嵘。数行岛屿随人去，一段风烟向腕生。
猿啼巫峡殷勤啸，雁到衡阳嘹唳鸣。我与群山成保社，直疑俱是旧经行。
苔径高低草树寒，云从随处有飞湍。山中老宿居来熟，却画他山水石看。
席上浮三楚，毫端会百川。名今大年亚，意古惠崇前。
竟日对秋色，无时散暝烟。知君不浪语，一眼认归船。
江汉踰千里，阴晴自一川。故山黄叶下，梦境白鸥前。
巫峡常云雨，香炉旧紫烟。布帆无恙在，速上钓鱼船。
江上层峰拥翠螺，人烟隐隐见岩阿。泊舟二子登平陆，遮莫风波奈尔何。
青山绿树蔽层楼，应有高人隐一丘。客子门前过何急，古今行役未曾休。
洞庭之南湘水东，青山奕奕蟠苍龙。云阳峰高七十一，欲与衡岳争为雄。
我家近在云阳下，来往看山如看画。十年尘土走西风，每忆云阳动悲咤。
吴中胜士朱隐居，笔精默妙天下闻。画图画出湘江水，青山上有云阳云。
云阳山高湘水绿，十年不见劳心目。只今看画如看山，万里归情寄鸿鹄。
花光寺下对云沙，欲把轻舟小钓车。更看道人烟雨笔，乱峰深处是吾家。
青霭望不极，连峰如置关。不知清溪水，漾漾出其间。
孟夏江水深，溪流正西还。崖根乱石多，散激声潺潺。
杂树色相映，密竹不可删。造幽览众妙，抚事清心颜。
洄洑自多鱼，网罟罗前湾。幽人闭上方，缭径才可攀。
畴昔新安江，寤寐龙门山。目击暂有遇，绝胜犹班班。
客程非趋时，淹泊宁所艰。少留尽馀兴，更伴浮云閒。
数间茅屋水边村，杨柳依依绿映门。渡口唤船人独立，一蓑烟雨湿黄昏。
一点炊烟竹里村，人家深闭雨中门。数声好鸟不知处，千丈藤罗古木昏。
急雨初收山吐云，清溪曲曲抱烟村。抛书午枕无人唤，归梦真疑雀噪门。
老骥无能空在闲，苜蓿既饱思行山。谁知八幅分向背，恍如百里随跻攀。
云烟蒙蒙心共远，草树阴阴日将晚。一声幽鸟隔前溪，万古回春来叠巘。
凉风彷佛飞清霜，奉身九折思王阳。嗟我胡为不自爱，逐物颠倒轻余光。
瓜篱活计知何日，相对无言搔短发。芒鞋竹杖请自在，皎皎吾身真匪石。
铅笔雠书客，朱轓守土臣。素餐方侧席，黄发已侵巾。
喜有山围郭，仍怜水满津。清华闲耳目，潇洒长精神。
秀色秋来重，寒声雨后新。宿云当户牖，流月过松筠。
北圃分殊境，西湖断俗尘。渚花红四出，沙鸟翠相亲。
芡老含珠实，鱼惊跃锦鳞。飞梁凌窅渺，虚榭压奫沦。
岭对横修竹，洲分抱白苹。静宜人事拙，闲觉道腴真。
器小难周物，官微幸庇身。簿书偷暇日，杖屦想幽人。
泝险飞游艇，探奇漾钓缗。形縻某鹤怨，心泰得鸥驯。
督府恩容久，芳笺讯问频。门庭严卫戟，尊俎从华绅。
却起烟霞兴，还思水石邻。自嗤田父乐，那可荐鸿钧。
女鸾宝扇漫称工，谁识岚漪缥香踪。何事晚来慵落笔，为嗔不说妙高峰。
往时濯足潇湘浦，独上九疑寻二女。苍梧之野烟漠漠，断垄连冈散平楚。
暮年伤心波浪阻，不意画中能更睹。燕公侍书燕王府，王求一笔终不与。
奏论谳死误当赦，全活至今何可数。仁人义士埋黄土，只有粉墨归囊褚。
山下飞鸣黄栗留，溪边饮啄白符鸠。不知此地从君处，亦有他人继我不。
尘土生涯休荡涤，风波时事只飘浮。相看发秃无归计，一梦东南即自羞。
北山输绿涨横陂，直堑回塘滟滟时。细数落花因坐久，缓寻芳草得归迟。
万里当时寄一官，十年客枕不曾安。鬼愁滩下扁舟晚，蛇退陂前古驿寒。
昔叹远游生雪鬓，近缘多病学金丹。功名非复衰翁事，独有江山兴未阑。
神游忽到云台宫，太华彩翠明秋空。曲廊下阚白莲沼，小阁正对青萝峰。
林间突兀见古碣，云外缥缈闻疏钟。褐衣纱帽瘦如削，遗像恐是希夷翁。
穷搜未遍忽惊觉，半窗朝日初曈昽。却思巉然五千仞，可使常堕战尘中。
小臣昧死露肝鬲，愿扈銮驾临崤潼。何当真过此山下，百尺袅袅龙旗风。
阴阴山木合，幽处著柴荆。喧中有静意，水车终日鸣。
草亭临峭绝，霜嶂起嶙峋。危磴傥可上，老夫思卜邻。
策蹇渡桥春雨余，乱山缺处草亭孤。不知何许丹青手，画我当年入蜀图。
湖山胜处放翁家，槐柳阴中野径斜。水满有时观下鹭，草深无处不鸣蛙。
箨龙已过头番笋，木笔犹开第一花。叹息老来交旧尽，睡来谁共午瓯茶。
霜落石林江气清，隔江犹见暮山横。个中只欠崔夫子，满帽秋风信马行。
山水相和碧色鲜，中间飞阁插云端。水声喷薄如孤泻，山势巉岩复对盘。
吟恐昔人精魄笑，到疑盛夏骨毛寒。流觞已往双鱼在，怀古探奇两事干。
虎观它年青汗手，白头田亩未能闲。自嫌麦陇无佳思，戏作南斋百里山。
湘吴昔穷览，怀抱自难忘。毫素开尘牖，江山入草堂。
寄君花县里，虚我竹林傍。何物酬斯赠，清诗要一囊。
胸中正可吞云梦，盏里何妨对圣贤。有意清秋入衡霍，为君无尽写江天。
误点故教同子敬，杂篇真欲拟汤休。陇云寄我山中信，雪月追君溪上舟。
会看飞仙虎头箧，却来颠倒拾遗裘。王孙办作玄真子，细雨斜风不湿鸥。
此境眼前聊妄想，几人林下是真休。我今心似一潭月，君已身如万斛舟。
看画题诗双鹤鬓，归田送老一羊裘。明年兼与士龙去，万顷苍波没两鸥。
岁华来无穷，老眼久已静。春风如系马，未动意先骋。
西湖忽破碎，鸟落鱼动镜。萦城理枯渎，放闸起胶艇。
愿君营此乐，官事何时竟。思吴信偶然，出处付前定。
飘然不系舟，乘此无尽兴。醉翁行乐处，草木皆可敬。
明朝游北渚，急扫黄叶径。白酒真到齐，红裙已放郑。
山人昔与云俱出，俗驾今随水不回。赖我胸中有佳处，一樽时对画图开。
皇家四叶恢圣功，天临日烛清华戎。汉条静治洽柔教，老心稽古开神聪。
有唐英主称好文，仙毫洒落驱风云。壮哉山水有奇字，焕乎八法存翠珉。
自从弃置咸阳道，藓驳烟滋委宫草。天开神赞会休辰，甄收再作皇居宝。
如何沦弃三百春，迎逢睿鉴来紫宸。奎鉤粲粲光华动，群玉森森气象新。
丹御春妍瑞霭深，文梁藻栋结芳林。鸿翔凤翥径方丈，杯流泉湧蒙亲临。
鲰臣荣幸从金舆，鉤婉魂惊拭目初。多惭揽笔非清藻，唯庆千龄际帝图。
渺渺孤城白水环，舳舻人语夕霏间。林梢一抹青如画，应是淮流转处山。
霄壤千千万万山，东南胜地熟跻攀。古人作语咏不得，我寓无声缣楮间。
雨过溪流没旧滩，舟行竟日画图间。重重翠绿相环揖，卧看王维著色山。
将军思训久为土，龙眠道人亦已亡。谁将丹青写山水，入我宴坐虚明窗。
峰峦回复吐云气，林木窈窕笼烟光。丹枫半落天雨霜，渔舟招招静鸣榔。
野桥岩寺递隐见，浦花汀草何微茫。江边落日尚返照，山头正作金色黄。
萦青缭白有馀态，却笑水墨无文章。画工画意不画物，咫尺应须千里长。
具区约略贯苕霅，赤岸髣髴通潇湘。安得仙翁一叶艇，使我超忽穷江乡。
溪山此地蔼佳名，雨洗烟岚分外青。却恨征鞍太匆遽，无因一上万云亭。
青山碧水白鸥飞，野岸临流有钓矶。便欲诛茅老沧海，于今江浙可忘归。
我昔曾为阳羡游，正值雪花大如掌。开门恍讶天地白，云涌群山入书幌。
铜官远并玉峰寒，罨画暗流冰片响。千岩万壑争出奇，应接高低迷俯仰。
十年不到浙江西，寤寐胜游劳梦想。大梁崔白岂善幻，断取山川移异壤。
当时眼界无尽观，都在一幅生绡上。南方炎热瘴疠地，使我翛然毛骨爽。
天光惨淡阴气凝，片片飞花来苍莽。毫端造化成六出，不比馀工得其髣。
连峰合沓波涛翻，负雪崔嵬几千丈。谷幽草木枝干老，岩曲楼台檐角敞。
溪头水落正石出，暮霭沉舟暗鱼网。山墙野壁茅屋深，风飏青帘如五两。
买鱼酌酒者谁子，应有幽人坐同飨。平生爱雪喜山水，对此乍觉神情恍。
明窗静看久愈妍，似倩麻姑为爬痒。一时名手真绝艺，妙处工夫谁与赏。
生前裘马颇萧条，身后丹青空倜傥。惠崇声价亦相先，滕薛未知当孰长。
我家梁溪富溪山，雪里寒光含万象。每同子猷乘小艇，不数王恭披素氅。
故山猿鹤会相思，感物兴怀增勇往。时平事定归去来，安得飞翰出尘鞅。
上主疏封地，中兴启帝图。江山连肇庆，云物接苍梧。
秀气蟠南极，神功本禹谟。邦人荣望意，开府映番禺。
环抱大江流，层峦翠霭浮。神明扶王气，文物冠南州。
来值炎蒸日，去翻风雨秋。登高望不极，暮角起城楼。
烟山漠漠水漫漫，老柳知秋渡口寒。尽是西溪肠断处，凭君将与故人看。
霜入丹枫白苇林，横烟平远暮江深。君看鴈落帆飞处，知我秋风故国心。
道场山麓接何山，影落苕溪浸碧澜。只欠荷花三十里，橛头船上把渔竿。
急雨冷捎溪，寒烟晓横塞。茅屋来轩车，中有隐者在。
市朝一何有，云水两无碍。笑向尘世人，不知是何代。
通江石泉滑，崩崖朝雪重。牧儿心苦饥，牛寒挽不动。
谁人倚长松，胸有九云梦。西风吹屋倒，一笑无兴共。
青山为谁高，影压三百里。竹深已迷桥，荷密半藏水。
区区名利人，坐瞑真可鄙。慨想云屋中，恐是古君子。
高峰柱层霄，远水没平野。当年居山客，半是爱山者。
桥攲欲沈崖，路险不容马。慎勿誇世人，正要知者寡。
吴山那可说，已觉心耳静。忍事如忍欲，可遏不可骋。
人生如此耳，黄白满朝镜。宁怀斗升粟，不理东南艇。
君从湖上归，颇说寒事竟。沙草柔动色，溪喧鱼不定。
烦君冰玉句，缓作江湖兴。君诗如静女，妙绝人所敬。
不更风雨秋，下有桃李径。试写孤竹君，名成三绝郑。
妙画能成趣，溪山迥得君。渔舟长映浦，岩树半藏云。
征雁无时没，横桥有处分。数峰来枕席，曾不愧移文。
山情水思半轩间，试问来居有底闲。唯有才高方暇佚，无论岁月自能攀。
蜀山难於上青天，闻之李白为旧传。蜀客往返曾又然，奇峰又与三峡连。
巫阳神女暮为雨，飞入楚台王梦旃。相如杨雄不道此，宋玉景差其赋偏。
西州才子邯郸守，怀章往代尚踰年。家住岷峨多北宦，乘闲因借下江船。
未浮洞庭沅湘去，还探禹穴希马迁。春申楼观已不见，子胥怒涛犹满川。
钱塘太守同乡里，一见君来颜已喜。甘馔香脆与君游，诗贮箧囊携不起。
浣沙溪头西子家，自寻锦石菖蒲花。扫归成都与士夸，君平曾已悟星槎。
薛君堂悬山水字，请我试作山水诗。呼童磨墨慰君意，强作安得有好辞。
昔年曾是杜陵客，东城水上横此碑。字方数尺形势健，岂似取次笔画为。
东城父老语於我，推本刱自开元时。不知当时何所用，费功鑱刻为瑰奇。
我去长安十载後，此石谁辇来京师。苑中构殿激流水，暮春修禊浮酒卮。
是时祠臣出不意，酒半使赋或气萎。日斜鸣跸不可驻，未就引去如鞭笞。
脱我幸得预此列，玉阶立写从然萁。今虽下笔不称意，已书满幅令君嗤。
行到东溪看水时，坐临孤屿发船迟。野凫眠岸有闲意，老树着花无丑枝。
短短蒲茸齐似剪，平平沙石净于筛。情虽不厌住不得，薄暮归来车马疲。
画翁元胜斲轮扁，喻子丹青如有神。平远还堪助诗思，故疑摩诘是前身。
淡墨江山作小屏，碧纱烟里护寒泓。蟾蜍写尽看倒影，身在山阴佳处行。
竹屋斜连江上台，沿波芳草青如苔。沙头雨急春水长，云飞极浦轻舟开。
百年浮世谁非客，却怪今朝有离别。万山千山不尽思，相思夜夜同明月。
无情岁序如水流，初春一别又深秋。梦中犹记别时语，只在门前双树头。
因嗟王粲滞归去，思乡空有登楼句。披图如得到江南，历历当年旧游处。
江风夜散溪头雨，枫叶萧萧满沙渚。沙边野客送轻舟，舟上离人若相语。
风多语急了不闻，橹声咿轧谁能分。回波极浦无寻处，只隔中流一片云。
君住江南我江北，长记相逢未相识。忽将归兴逐飞鸿，举袂欲招招不得。
挥毫作画者何人，画中之意颇亦真。向来人事几迁易，碧水青山秋复春。
公居门馆静，旅寄万州城。山共秋烟紫，霜并夜月清。
无愁干酒律，有句入诗评。何必须林下，方驰吏隐名。
开元留翠刻，昭代奉宸游。绿酒联杯泛，红泉满字流。
澄清涵玉宇，潋滟转银钩。霄堮奎躔布，龟图洛画浮。
偃波分密坐，垂露直前旒。若许铭天德，圜青岂易俦。
曾访江南鸟爪仙，误随尘网落人间。红泉碧涧春风里，尚记麻源谷口山。
一夜云山落枕边，布衾清煖得安眠。五更门外闻朝马，始觉清风远涧泉。
空山蕙帐眠清熟，一个渔舟堕枕边。却忆年时江上路，丹青浓淡是云烟。
有山无水山枯槁，有水无山水汗漫。此处无山亦无水，风砂捲地鼻生酸。
章生画中师，神秀蟠心胸。儿时学山水，近复能鱼龙。
拂素欲画时，默吮南山松。斯须景与物，以次生笔锋。
画出巧安排，咫尺千万重。阴晴弄明晦，近远分淡浓。
雪月清瘦屿，烟雨朦胧峰。有时作江湖，万派俱朝宗。
云涛汹澎湃，雪屋惊奔冲。风平坦如掌，皱縠浮溶溶。
因水鱼更巧，回翻态从容。翻荷猛跳珠，聚藻相噞喁。
中有化龙鲤，静伺机便逢。天门露头角，滃滃祥云从。
看君此四画，众史特奴傭。当知各有意，不特夸纖浓。
丈夫抱膝时，清乐山水供。观鱼或濠上，笑倚临流筇。
一朝蜕鳞鬣，屣脱尘泥踪。甘霖泽四海，霓望慰九农。
士非耕钓者，而从蓑笠翁。人生贵适志，莘渭亦时中。
水月皆内景，入秋倍清晖。世无善观者，滔滔吾谁归。
松柏不受彫，此亦易知耳。须看竹有筠，与松相表里。
外物羁絷人，无退亦无遂。愧彼自由身，朝发夕予至。
泽气蒸前山，起自肤寸微。竞看千丈瀑，不悟片云飞。
怀人得清晤，此乐浩无期。剡溪兴尽返，未喻伐木诗。
松竹贯寒暑，而梅时往来。不知姤复意，随人谩徨徊。
莫作溪流看，天命无穷已。诗人若知得，千古可坐致。
水际芦青荷叶黄，霜前木落蓼花香。渔舟去尽天将夕，雪色飞来鹭一行。
侬家有轴郭熙山，堕在水溪雪岭间。有弟新来眼如月，为侬洗手拾将还。
笔端人物更江山，外弟周郎两不难。可把吴松半江水，傅他头上进贤冠。
棹郎大似半边蝇，摘蕙为船折草撑。今夜不知何处泊，浪头正与岭头平。
寒云凝不飞，回风舞霏雪。移多山凹平，渐释涧声咽。
饥乌噤无语，老树僵欲折。簿暮渔舟归，行人稍稀绝。
诗翁酒力微，清兴渺天末。夜深有奇事，玉楼耿寒月。
溪边照影行，天在清溪底。天上有行云，人在行云里。
高歌谁和余，空谷清音起。非鬼亦非仙，一曲桃花水。
妙甚丹青手，能移造化功。三川山水国，半幅画图中。
玉局人何在，铜梁路可通。巽岩扛鼎笔，文与画争雄。
枕上万峰合，苍苍惊梦魂。如浮武林水，卧向桃花源。
杖屦几时士，茅茨何处村。悠然独往意，欲问复忘言。
钿点峰头矗太虚，远帆遥岸水平铺。不知真到云波上，得似工毫可爱无。
杜二已无黄九去，长歌大字落江山。百年风物今何似，春水晚烟飞白鹇。
远山眉黛长，细柳腰肢袅。妆罢立春风，一笑千金少。
归去凤城时，说与青楼道。遍看颍川花，不似师师好。
范宽山头李成树，百年二老皆仙去。如今尺素留人间，纵有千金无博处。
后人笔底工一家，声价随可喧中华。王君二妙聚一手，参以吟思游天涯。
万里江山才数幅，东抹西涂意先足。苍梢癞石相参差，风雨烟云在羁束。
近时目贱耳反真，画图重旧不重新。名家翰墨未必贵，尘渍赝本翻为珍。
君提健笔来海外，山若玉簪江为带。朝昏变态焉可穷，笔未铺张心已会。
岭南游者多诗人，见君作画应怜君。求我新诗写君画，终使李范声名分。
云卷青山外，舟维古渡头。江亭軨鞅寡，閒对两三鸥。
江冷水溶溶，群山紫翠重。村孤茆屋小，树隐白云浓。
野渡横归棹，深林起梵钟。天涯尘迹久，何处觅仙踪。
五日十日一水石，此言虽工盖其迹。请看天地开辟初，岂铸日魂镕月魄。
忽然而成随所遇，纳护风云元满肚。吐为千偈口澜翻，游戏法中同一趣。
李侯落笔风烟气，妙处欲回真宰意。扁舟不动水粘天，落日孤明山若倚。
断猿吟挂清枫林，涧松倒卧犹十寻。白鸥似作终老计，浮云自在年何深。
由来神品完天力，一抺江流吞万碛。寸量尺度但形摹，画史如山尔何得。
贵人费尽千黄金，宝奁玉轴谁敢争。一声常卖落公手，世间得丧谁亏盈。
我生懒率更疏放，只有幼舆岩石相。它时真作画中人，傥辱书来问无恙。
江上家山晚翠浓，画痴端复觅诗穷。李侯卷去亦亡赖，却对吴侬赋北风。
淡水疏峰举目间，独怜平远思多闲。烦君莫使埃尘污，绝笔如今不易攀。
粤山千叠水千寻，桑梓长悬别后心。珍重丹青三昧手，为人满意写云林。
六出花开不待春，滕神工巧夺天真。野人富贵无心得，门巷璚瑶一夜新。
数椽茅屋锁烟霞，君住苍崖第几家。卖药修琴归去晚，东风开遍碧桃花。
万籁无声夜气顽，六花飞白满溪山。冲寒小艇来何处，可是王猷访戴还。
英英太极翁，器明吴楚甲。驰辂使沙漠，杖钺帅巴峡。
南瞻岭表缩，东睨溟涨狭。林居念环辙，简脱卑藏筴。
夫君玉树彦，同祖宝剑匣。六籍既淹通，异闻更博洽。
姬公卜宅洛，成后鼎定郏。理也匪荒唐，古甿遗检柙。
支分景纯书，嫡出杨氏法。苍苍郁孤台，仙枝竹林插。
芳春适游衍，千金日娱狎。厚坤行万龙，立特飞次夹。
幽幽何绵绵，意脉能擢掐。神文遂尔授，玄镐了然胠。
俗师守橐囊，群喙闹凫鸭。青霄孤鹤唳，未吐气先压。
蹇予少狂走，黄尘满乌帢。山川子长笔，天地伯伦锸。
某丘可以老，白石盟愿歃。祝君昌兹术，四海救贫乏。
泼落琼华作雨濛，迷离高树映寒空。莫寻云外瑶台侣，且对尊前鹤发翁。
未开疏蕊著诗催，依约蜂声欲隐雷。姑射坐中亲绰约，岭头空有路萦回。
王郎妙墨石剖璧，正尔不从著意得。十日一水五日石，犹笑前人风雨疾。
溪藤小幅白雪光，向来数笔衣不裳。浊河未清子未忙，但恐竟轴海变桑。
野竹萧萧一径深，茅斋低结小山阴。枫林又逐秋风老，惟有孤云似客心。
劳生共乾坤，何处异风俗。冉冉自趋竞，行行见羁束。
无贵贱不悲，无富贫亦足。万古一骸骨，邻家递歌哭。
鄙夫到巫峡，三岁如转烛。全命甘留滞，忘情任荣辱。
朝班及暮齿，日给还脱粟。编蓬石城东，采药山北谷。
用心霜雪间，不必条蔓绿。非关故安排，曾是顺幽独。
达士如弦直，小人似钩曲。曲直我不知，负暄候樵牧。
晓发柳林戍，遥城闻五鼓。忆与故人眠，此时犹晤语。
孙武倾心与万夫，削平妖孽在斯须。才施偃月行军令，便见台星逼座隅。
独柱支天寰海正，雄名盖世古今无。圣君争不酬功业，仗下高悬破贼图。
造化有功力，平分归笔端。溪如冰后听，山似烧来看。
立意雪髯出，支颐烟汗干。世间从尔后，应觉致名难。
白发久慵簪，常闻病亦吟。瘦应成鹤骨，闲想似禅心。
上国杨花乱，沧洲荻笋深。不堪思翠巘，西望独沾襟。
精华在笔端，咫尺匠心难。日月中堂见，江湖满座看。
夜凝岚气湿，秋浸壁光寒。料得昔人意，平生诗思残。
右丞今已殁，遗画世间稀。咫尺江湖尽，寻常鸥鸟飞。
山光全在掌，云气欲生衣。以此常为玩，平生沧海机。
我随秋风来，瑶草恐衰歇。中途寡名山，安得弄云月。
渡江如昨日，黄叶向人飞。敬亭惬素尚，弭棹流清辉。
冰谷明且秀，陵峦抱江城。粲粲吴与史，衣冠耀天京。
水国饶英奇，潜光卧幽草。会公真名僧，所在即为宝。
开堂振白拂，高论横青云。雪山扫粉壁，墨客多新文。
为余话幽栖，且述陵阳美。天开白龙潭，月映清秋水。
黄山望石柱，突兀谁开张。黄鹤久不来，子安在苍茫。
东南焉可穷，山鸟飞绝处。稠叠千万峰，相连入云去。
闻此期振策，归来空闭关。相思如明月，可望不可攀。
何当移白足，早晚凌苍山。且寄一书札，令予解愁颜。
腊尽残销春又归，逢新别故欲沾衣。自惊身上添年纪，休系心中小是非。
富贵祝来何所遂，聪明鞭得转无机。羞看稚子先拈酒，怅望平生旧采薇。
去日渐加馀日少，贺人虽闹故人稀。椒花丽句闲重检，艾发衰容惜寸辉。
苦思正旦酬白雪，闲观风色动青旂。千官仗下炉烟里，东海西头意独违。
大雅废已久，人伦失其常。天若不生君，谁复为文纲。
迷者得道路，溺者遇舟航。国风人已变，山泽增辉光。
星辰有其位，岂合离帝傍。贤人既遐征，凤鸟安来翔。
少小慕高名，所念隔山冈。集卷新纸封，每读常焚香。
古来难自达，取鉴在贤良。未为知音故，徒恨名不彰。
谅无金石坚，性命岂能长。常恐一世中，不上君子堂。
伟哉清河子，少年志坚强。箧中有素文，千里求发扬。
自顾音韵乖，无因合宫商。幸君达精诚，为我求回章。
新开望山处，今朝减病眠。应移千里道，犹自数峰偏。
故欲遮春巷，还来绕暮天。老夫行步弱，免到寺门前。
颜冉德无邻，分忧浙水滨。爱山成大癖，求瘼似诸身。
视事奸回尽，登楼海岳春。野人如有幸，应得见陶钧。
职副旌旄重，才兼识量通。使车遥肃物，边策远和戎。
掷地金声著，从军宝剑雄。官成稽古力，名达济时功。
肃穆乌台上，雍容粉署中。含香初待漏，持简旧生风。
黠吏偏惊隼，贪夫辄避骢。且知荣已隔，谁谓道仍同。
念旧追连茹，谋生任转蓬。泣连三献玉，疮惧再伤弓。
恋土函关外，瞻尘灞水东。他时书一札，犹冀问途穷。
月从断山口，遥吐柴门端。万木分空霁，流阴中夜攒。
光连虚象白，气与风露寒。谷静秋泉响，岩深青霭残。
清灯入幽梦，破影抱空峦。恍惚琴窗里，松谿晓思难。
高鸦隔谷见，路转寺西门。塔影荫泉脉，山苗侵烧痕。
钟疏含杳霭，閤迥亘黄昏。更待他僧到，长如前信存。
宫漏夜丁丁，千门闭霜月。华堂列红烛，丝管静中发。
歌眉低有思，舞体轻无骨。主人启酡颜，酣畅浃肌发。
犹思城外客，阡陌不可越。春意日夕深，此欢无断绝。
彼此无消息，所思江汉遥。转闻多患难，甚说远相招。
老至何悲叹，生知便寂寥。终期踏松影，携手虎溪桥。
永与清溪别，蒙将玉馔俱。无才逐仙隐，不敢恨庖厨。
乱世轻全物，微声及祸枢。衣冠兼盗贼，饕餮用斯须。
长夏无所为，客居课奴仆。清晨饭其腹，持斧入白谷。
青冥曾巅后，十里斩阴木。人肩四根已，亭午下山麓。
尚闻丁丁声，功课日各足。苍皮成委积，素节相照烛。
藉汝跨小篱，当仗苦虚竹。空荒咆熊罴，乳兽待人肉。
不示知禁情，岂惟干戈哭。城中贤府主，处贵如白屋。
萧萧理体净，蜂虿不敢毒。虎穴连里闾，堤防旧风俗。
泊舟沧江岸，久客慎所触。舍西崖峤壮，雷雨蔚含蓄。
墙宇资屡修，衰年怯幽独。尔曹轻执热，为我忍烦促。
秋光近青岑，季月当泛菊。报之以微寒，共给酒一斛。
山花夹径幽，古甃生苔涩。胡床理事馀，玉琴承露湿。
朝与诗人赏，夜携禅客入。自是尘外踪，无令吏趋急。
郡齐秋尽一江横，频命郎官地更清。星月去随新诏动，旌旗遥映故山明。
诗寻片石依依晚，帆挂孤云杳杳轻。想到钓台逢竹马，只应歌咏伴猿声。
威仪备吉凶，文物杂军容。配地行新祭，因山托故封。
凤飞终不返，剑化会相从。无复临长乐，空闻报晓钟。
吾家青萍剑，操割有馀闲。往来纠二邑，此去何时还。
鞍马月桥南，光辉歧路间。贤豪相追饯，却到栖霞山。
群花散芳园，斗酒开离颜。乐酣相顾起，征马无由攀。
清羸隐几望云空，左掖鸳鸾到室中。一卷素书消永日，数茎斑发对秋风。
菱花照后容虽改，蓍草占来命已通。莫怪人人惊早白，缘君尚是黑头翁。
淮水东南阔，无风渡亦难。孤烟生乍直，远树望多圆。
春浪棹声急，夕阳帆影残。清流宜映月，今夜重吟看。
暂辞八座罢双旌，便作登山临水行。能以忠贞酬重任，不将富贵碍高情。
朱门出去簪缨从，绛帐归来歌吹迎。鞍辔闹装光满马，何人信道是书生。
晴阳晚照湿烟销，五凤楼高天泬寥。野绿全经朝雨洗，林红半被暮云烧。
龙门翠黛眉相对，伊水黄金线一条。自入秋来风景好，就中最好是今朝。
送迎经几国，多化帝王心。电激青莲目，环垂紫磨金。
眉根霜入细，梵夹蠹难侵。必似陀波利，他年不可寻。
捧桂香和紫禁烟，远乡程彻巨鳌边。莫言挂席飞连夜，见说无风即数年。
衣上日光真是火，岛旁鱼骨大于船。到乡必遇来王使，与作唐书寄一篇。
因时省风俗，布惠迨高年。建隼出浔阳，整驾游山川。
白云敛晴壑，群峰列遥天。嵚崎石门状，杳霭香炉烟。
榛荒屡罥挂，偪侧殆覆颠。方臻释氏庐，时物屡华妍。
昙远昔经始，于兹閟幽玄。东西竹林寺，灌注寒涧泉。
人事既云泯，岁月复已绵。殿宇馀丹绀，磴阁峭欹悬。
佳士亦栖息，善身绝尘缘。今我蒙朝寄，教化敷里廛。
道妙苟为得，出处理无偏。心当同所尚，迹岂辞缠牵。
晓气生绿水，春条露霏霏。林间栖鸟散，远念征人起。
幽花宿含彩，早蝶寒弄翅。君行非晨风，讵能从门至。
南楼送郢客，西郭望荆门。凫鹄下寒渚，牛羊归远村。
兰舟倚行棹，桂酒掩馀樽。重此一留宿，前汀烟月昏。
敢望重缘饰，微茫洞壑春。坐看终未是，归卧始应真。
已觉心中朽，犹怜四面新。不因公子鉴，零落几成尘。
近山青青绾髻螺，远山淡淡浮黛蛾。乔松荫石铁作柯，白云帖水迷涧阿。
几家老屋岩石侧，长林落木秋瑟瑟。枯槎侧倒枕长溪，路入阴崖行转窄。
楼台隐隐出木末，山下僧归背夕日。渡头市散卖鱼归，平芜落日苍烟堆。
儿子柴门指相似，遥望沙觜孤帆开。行人走迭山店宿，髯客跨驴如跨鹿。
苍头苦怨行李重，步武跛蹩胼生足。画工以画传其意，人生所贵在寡欲。
蜀山楚水天下险，君胡为乎苦踧踖。此图题作行路难，非写烟霞乐心曲。
日觉耳目胜，我来山水州。蓬瀛若仿佛，田野如泛浮。
碧嶂几千绕，清泉万馀流。莫穷合沓步，孰尽派别游。
越水净难污，越天阴易收。气鲜无隐物，目视远更周。
举俗媚葱蒨，连冬撷芳柔。菱湖有馀翠，茗圃无荒畴。
赏异忽已远，探奇诚淹留。永言终南色，去矣销人忧。
造化绝高处，富春独多观。山浓翠滴洒，水折珠摧残。
溪镜不隐发，树衣长遇寒。风猿虚空飞，月狖叫啸酸。
信此神仙路，岂为时俗安。煮金阴阳火，囚怪星宿坛。
花发我未识，玉生忽丛攒。蓬莱浮荡漾，非道相从难。
江上见僧谁是了，修斋补衲日劳身。未胜渔父闲垂钓，独背斜阳不采人。
纵有风波犹得睡，总无蓑笠始为贫。瓦瓶盛酒瓷瓯酌，荻浦芦湾是要津。
方丈浑连水，天台总映云。人间长见画，老去恨空闻。
范蠡舟偏小，王乔鹤不群。此生随万物，何路出尘氛。
朝野欢娱后，乾坤震荡中。相随万里日，总作白头翁。
岁晚仍分袂，江边更转蓬。勿云俱异域，饮啄几回同。
中巴之东巴东山，江水开辟流其间。白帝高为三峡镇，瞿塘险过百牢关。
白帝夔州各异城，蜀江楚峡混殊名。英雄割据非天意，霸主并吞在物情。
群雄竞起问前朝，王者无外见今朝。比讶渔阳结怨恨，元听舜日旧箫韶。
赤甲白盐俱刺天，闾阎缭绕接山巅。枫林橘树丹青合，复道重楼锦绣悬。
瀼东瀼西一万家，江北江南春冬花。背飞鹤子遗琼蕊，相趁凫雏入蒋牙。
东屯稻畦一百顷，北有涧水通青苗。晴浴狎鸥分处处，雨随神女下朝朝。
蜀麻吴盐自古通，万斛之舟行若风。长年三老长歌里，白昼摊钱高浪中。
忆昔咸阳都市合，山水之图张卖时。巫峡曾经宝屏见，楚宫犹对碧峰疑。
武侯祠堂不可忘，中有松柏参天长。干戈满地客愁破，云日如火炎天凉。
阆风玄圃与蓬壶，中有高堂天下无。借问夔州压何处，峡门江腹拥城隅。
高浪垂翻屋，崩崖欲压床。野桥分子细，沙岸绕微茫。
红浸珊瑚短，青悬薜荔长。浮查并坐得，仙老暂相将。
山馆宝刻多，四壁足清供。瞥见石湖文，雅为漓山重。
缓带思高轩，骖鸾溯逸鞚。刀兵泯忧虞，水月互生动。
湍流石阙通，圆魄天门羾。赤鲤游碧霄，古蟾堕深洞。
虹梁似捲篷，引我卧游梦。阿谁来伧艾，易名竟妄贡。
考證有词人，次山足伯仲。同来亦文雄，艾轩洵老凤。
肇锡取旧闻，穆清如古颂。想见挥茟时，云壑纷横纵。
妙拓何苍苍，鉴题良友共。桂林渺何处，遥天落霜淞。
漏天日无光，泽土松不长。君今职下位，志气安得扬。
白发文思壮，才为国贤良。无人识高韵，荐于天子傍。
况我愚朴姿，强趋利名场。远同干贵人，身举固难彰。
昔逢汴水滨，今会习池阳。岂无再来期，顾恐非此方。
愿为石中泉，不为瓦上霜。离别勿复道，所贵不相忘。
忆在江南日，同游三月时。采茶寻远涧，斗鸭向春池。
送客沙头宿，招僧竹里棋。如今各千里，无计得相随。
积雪抱松坞，蠹根然草堂。深炉与远烧，此夜仍交光。
或似坐奇兽，或如焚异香。堪嗟宦游子，冻死道路傍。
明时不爱璧，浪迹东南游。何必世人识，知君轻五侯。
采兰度汉水，问绢过荆州。异国有归兴，去乡无客愁。
天寒楚塞雨，月净襄阳秋。坐见吾道远，令人看白头。
朝元阁迥羽衣新，首按昭阳第一人。当日不来高处舞，可能天下有胡尘。
夏过无担石，日高开板扉。僧虽与筒簟，人不典蕉衣。
鹤静共眠觉，鹭驯同钓归。生公石上月，何夕约谭微。
深绿依依配浅黄，两般颜色一般香。到头袅娜成何事，秪解年年断客肠。
拟服松花无处学，嵩阳道士忽相教。今朝试上高枝采，不觉倾翻仙鹤巢。
山翁来帝里，不肯住多时。尘土衣裳重，腥膻仆隶饥。
林中愁不到，城外老应迟。喧寂一为别，相逢未有期。
天子驭金根，蒲轮辟四门。五神趋雪至，双毂似雷奔。
丹凤栖金辖，非熊载宝轩。无阶忝虚左，珠乘奉王言。
仙跸九成台，香筵万寿杯。一旬初降雨，二月早闻雷。
叶向朝隮密，花含宿润开。幸承天泽豫，无使日光催。
伏羲初制法，素女昔传名。流水嘉鱼跃，丛台舞凤惊。
嘉宾饮未极，君子娱俱并。倘入丘之户，应知由也情。
归来物外情，负杖阅岩耕。源水看花入，幽林采药行。
野人相问姓，山鸟自呼名。去去独吾乐，无然愧此生。
年长心易感，况为忧患缠。壮图迫世故，行止两茫然。
王旅方伐叛，虎臣皆被坚。鲁人著儒服，甘就南山田。
挈榼上高磴，超遥望平川。沧江大如綖，隐映入远天。
荒服何所有，山花雪中然。寒泉得日景，吐霤鸣湔湔。
举酒劝白云，唱歌慰颓年。微风度竹来，韵我号钟弦。
一弹一引满，耳热知心宣。曲终余亦酣，起舞山水前。
人生几何时，太半百忧煎。今日羁愁破，始知浊酒贤。
往岁衣褐见，受服金马门。拟将忠与贞，来酬主人恩。
天地暂雷雨，洪波生平原。穷鳞遂蹭蹬，夙昔事罕存。
幸逢帝出震，授钺清东藩。白日忽再中，万方咸骏奔。
王风从西来，春光满乾坤。蛰虫竞飞动，余亦辞笼樊。
遭遇思自强，宠辱安足言。唯将四方志，回首谢故园。
衣上年年泪血痕，只将怀抱诉乾坤。如今主圣臣贤日，岂致人间一物冤。
如病如痴二十秋，求名难得又难休。回看骨肉须堪耻，一著麻衣便白头。
戚里称儒愧小才，礼闱公道此时开。他人何事虚相指，明主无私不是媒。
方寸终朝似火然，为求白日上青天。自嗟辜负平生眼，不识春光二十年。
今代如尧代，征贤察众情。久聆推行实，然后佐聪明。
官自文华重，恩因顾问生。词人求作称，天子许和羹。
御柳凋霜晚，宫泉滴月清。直庐寒漏近，秋烛白麻成。
玉殿移时对，金舆数侍行。赐衣香未散，借马色难名。
时辈何偏羡，儒流此最荣。终当闻燮理，寰宇永升平。
菊浦桃源瞰九城，鸾歌凤啸忽将迎。千岩杂树云霞色，百道流泉风雨声。
上客由来轩盖重，幽人自觉薜萝轻。疑是昔年栖息地，山中日暮有馀情。
谪弃殊隐沦，登陟非远郊。所怀缓伊郁，讵欲肩夷巢。
高岩瞰清江，幽窟潜神蛟。开旷延阳景，回薄攒林梢。
西亭构其巅，反宇临呀庨。背瞻星辰兴，下见云雨交。
惜非吾乡土，得以荫菁茆。羁贯去江介，世仕尚函崤。
故墅即沣川，数亩均肥硗。台馆集荒丘，池塘疏沈坳。
会有圭组恋，遂贻山林嘲。薄躯信无庸，锁屑剧斗筲。
囚居固其宜，厚羞久已包。庭除植蓬艾，隟牖悬蟏蛸。
所赖山水客，扁舟柱长梢。挹流敌清觞，掇野代嘉肴。
适道有高言，取乐非弦匏。逍遥屏幽昧，澹薄辞喧呶。
晨鸡不余欺，风雨闻嘐嘐。再期永日闲，提挈移中庖。
千山鸟飞绝，万径人踪灭。孤舟蓑笠翁，独钓寒江雪。
稚子怜圆网，佳人祝喜丝。那知缘暗隙，忽被齧柔肌。
毒腠攻犹易，焚心疗恐迟。看看长祅绪，和扁欲涟洏。
尔爷只为一杯酒，此别那知死与生。儿有何辜才七岁，亦教儿作瘴江行。
爱惜尔爷唯有我，我今憔悴望何人。伤心自比笼中鹤，翦尽翅翎愁到身。
去日野狐泉上柳，紫牙初绽拂眉低。秋来寥落惊风雨，叶满空林踏作泥。
君子法天运，四时可前知。小人惟所遇，寒暑不可期。
利害有常势，取舍无定姿。焉能使我心，皎皎远忧疑。
苍苍森八桂，兹地在湘南。江作青罗带，山如碧玉篸。
户多输翠羽，家自种黄甘。远胜登仙去，飞鸾不假骖。
烟波不动影沉沉，碧色全无翠色深。疑是水仙梳洗处，一螺青黛镜中心。
草短花初拆，苔青柳半黄。隔帘春雨细，高枕晓莺长。
无事含闲梦，多情识异香。欲寻苏小小，何处觅钱塘。
君寻腾空子，应到碧山家。水舂云母碓，风扫石楠花。
若爱幽居好，相邀弄紫霞。多君相门女，学道爱神仙。
素手掬青霭，罗衣曳紫烟。一往屏风叠，乘鸾着玉鞭。
巢父将许由，未闻买山隐。道存迹自高，何惮去人近。
纷吾下兹岭，地闲喧亦泯。门横群岫开，水凿众泉引。
屏高而在云，窦深莫能准。川光昼昏凝，林气夕凄紧。
于焉摘朱果，兼得养玄牝。坐月观宝书，拂霜弄瑶轸。
倾壶事幽酌，顾影还独尽。念君风尘游，傲尔令自哂。
奇峰出奇云，秀木含秀气。清晏皖公山，巉绝称人意。
独游沧江上，终日淡无味。但爱兹岭高，何由讨灵异。
默然遥相许，欲往心莫遂。待吾还丹成，投迹归此地。
闻道稽山去，偏宜谢客才。千岩泉洒落，万壑树萦回。
东海横秦望，西陵绕越台。湖清霜镜晓，涛白雪山来。
八月枚乘笔，三吴张翰杯。此中多逸兴，早晚向天台。
巫山夹青天，巴水流若兹。巴水忽可尽，青天无到时。
三朝上黄牛，三暮行太迟。三朝又三暮，不觉鬓成丝。
南登杜陵上，北望五陵间。秋水明落日，流光灭远山。
见说蚕丛路，崎岖不易行。山从人面起，云傍马头生。
芳树笼秦栈，春流绕蜀城。升沉应已定，不必问君平。
秋浦长似秋，萧条使人愁。客愁不可度，行上东大楼。
正西望长安，下见江水流。寄言向江水，汝意忆侬不。
遥传一掬泪，为我达扬州。秋浦猿夜愁，黄山堪白头。
清溪非陇水，翻作断肠流。欲去不得去，薄游成久游。
何年是归日，雨泪下孤舟。秋浦锦驼鸟，人间天上稀。
山鸡羞渌水，不敢照毛衣。两鬓入秋浦，一朝飒已衰。
猿声催白发，长短尽成丝。秋浦多白猿，超腾若飞雪。
牵引条上儿，饮弄水中月。愁作秋浦客，强看秋浦花。
山川如剡县，风日似长沙。醉上山公马，寒歌宁戚牛。
空吟白石烂，泪满黑貂裘。秋浦千重岭，水车岭最奇。
天倾欲堕石，水拂寄生枝。江祖一片石，青天扫画屏。
题诗留万古，绿字锦苔生。千千石楠树，万万女贞林。
山山白鹭满，涧涧白猿吟。君莫向秋浦，猿声碎客心。
逻人横鸟道，江祖出鱼梁。水急客舟疾，山花拂面香。
水如一匹练，此地即平天。耐可乘明月，看花上酒船。
渌水净素月，月明白鹭飞。郎听采菱女，一道夜歌归。
炉火照天地，红星乱紫烟。赧郎明月夜，歌曲动寒川。
白发三千丈，缘愁似个长。不知明镜里，何处得秋霜。
秋浦田舍翁，采鱼水中宿。妻子张白鹇，结罝映深竹。
桃波一步地，了了语声闻。黯与山僧别，低头礼白云。
天门中断楚江开，碧水东流至此回。两岸青山相对出，孤帆一片日边来。
画扇出秦楼，谁家赠列侯。小含吴剡县，轻带楚扬州。
掩作山云暮，摇成陇树秋。坐来传与客，汉水又回流。
金盆盥素手，焚香诵普门。来生何所愿，与郎为一身。
共爱碧溪临水住，相思来往践莓苔。而今却欲嫌溪水，雨涨春流隔往来。
素壁画飞泉，从云落树颠。练垂疑叶响，云并觉枝偏。
利物得双剑，为儒当一贤。应思洒尘陌，调膳亦芳鲜。
相悲得成长，同是外家恩。旧业废三亩，弱年成一门。
城开山日早，吏散渚禽喧。东阁谬容止，予心君冀言。
扬子江头烟景迷，隋家宫树拂金堤。嵯峨犹有当时色，半蘸波中水鸟栖。
迎得春光先到来，浅黄轻绿映楼台。只缘袅娜多情思，便被春风长请挼。
巫峡巫山杨柳多，朝云暮雨远相和。因想阳台无限事，为君回唱竹枝歌。
楚水巴山江雨多，巴人能唱本乡歌。今朝北客思归去，回入纥那披绿罗。
湖光秋月两相和，潭面无风镜未磨。遥望洞庭山水翠，白银盘里一青螺。
马融方直校，阅检复持铅。素业高风继，青春壮思全。
论文多在夜，宿寺不虚年。自署区中职，同荒郭外田。
山邻三径绝，野意八行传。煮玉矜新法，留符识旧仙。
涵苔溪溜浅，摇浪竹桥悬。复洞潜栖燕，疏杨半翳蝉。
咏歌虽有和，云锦独成妍。应以冯唐老，相讥示此篇。
地轴楼居远，天台阙路赊。何如游帝宅，即此对仙家。
座拂金壶电，池摇玉酒霞。无云秦汉隔，别访武陵花。
尧茨姑射近，汉苑建章连。十五蓂知月，三千桃纪年。
鸾歌随凤吹，鹤舞向鹍弦。更觅琼妃伴，来过玉女泉。
宫掖贤才重，山林高尚难。不言辞辇地，更有结庐欢。
池栋清温燠，岩窗起沍寒。幽亭有仙桂，圣主万年看。
槎流天上转，茅宇禁中开。河鹊填桥至，山熊避槛来。
庭花采菉蓐，岩石步莓苔。愿奉舆图泰，长开锦翰裁。
别手应难及此精，须知攒簇自心灵。始于毫末分诸国，渐见图中列四溟。
关路欲伸通楚势，蜀山俄耸入秦青。笔端尽现寰区事，堪把长悬在户庭。
独思贤王府，遂作豫章行。雄镇庐霍秀，高秋江汉清。
见闻惊苦节，艰故伤远情。西邸延嘉士，遗才得正平。
州西柳家寺，禅舍隐人间。证性轻观水，栖心不买山。
履声知客贵，云影悟身闲。彦会前贤事，方今可得攀。
归心不可留，雪桂一丛秋。叶雨空江月，萤飞白露洲。
野蝉依独树，水郭带孤楼。遥望山川路，相思万里游。
玉堂全不限常朝，卧待重城宿雾销。翻忆故山深雪里，满炉枯柏带烟烧。
八月风波似鼓鼙，可堪波上各东西。殷勤早作归来计，莫恋猿声住建溪。
澹然空水对斜晖，曲岛苍茫接翠微。波上马嘶看棹去，柳边人歇待船归。
数丛沙草群鸥散，万顷江田一鹭飞。谁解乘舟寻范蠡，五湖烟水独忘机。
霞衣欲举醉陶陶，不觉全家住绛霄。拔宅只知鸡犬在，上天谁信路岐遥。
三清辽廓抛尘梦，八景云烟事早朝。为有故林苍柏健，露华凉叶锁金飙。
方士飞轩驻碧霞，酒寒风冷月初斜。不知谁唱归春曲，落尽溪头白葛花。
鳌岫云低太一坛，武皇斋洁不胜欢。长生碧字期亲署，延寿丹泉许细看。
剑佩有声宫树静，星河无影禁花寒。秋风袅袅月朗朗，玉女清歌一夜阑。
一为趋走吏，尘土不开颜。孤负平生眼，今朝始见山。
稀稀疏疏绕篱竹，窄窄狭狭向阳屋。屋中有一曝背翁，委置形骸如土木。
日暮半炉麸炭火，夜深一醆纱笼烛。不知有益及民无，二十年来食官禄。
就暖移盘檐下食，防寒拥被帷中宿。秋官月俸八九万，岂徒遣尔身温足。
勤操丹笔念黄沙，莫使饥寒囚滞狱。急景凋年急于水，念此揽衣中夜起。
门无宿客共谁言，暖酒挑灯对妻子。身饮数杯妻一醆，馀酌分张与儿女。
微酣静坐未能眠，风霰萧萧打窗纸。自问有何才与术，入为丞郎出刺史。
争知寿命短复长，岂得营营心不止。请看韦孔与钱崔，半月之间四人死。
盛时陪上第，暇日会群贤。桂折因同树，莺迁各异年。
宾阶纷组佩，妓席俨花钿。促膝齐荣贱，差肩次后先。
助歌林下水，销酒雪中天。他日升沉者，无忘共此筵。
入君旅梦来千里，闭我幽魂欲二年。莫忘平生行坐处，后堂阶下竹丛前。
夜泊鹦鹉洲，江月秋澄澈。邻船有歌者，发词堪愁绝。
歌罢继以泣，泣声通复咽。寻声见其人，有妇颜如雪。
独倚帆樯立，娉婷十七八。夜泪如真珠，双双堕明月。
借问谁家妇，歌泣何凄切。一问一沾襟，低眉终不说。
同州慵不去，此意复谁知。诚爱俸钱厚，其如身力衰。
可怜病判案，何似醉吟诗。劳逸悬相远，行藏决不疑。
徒烦人劝谏，只合自寻思。白发来无限，青山去有期。
野心惟怕闹，家口莫愁饥。卖却新昌宅，聊充送老资。
反照前山云树明，从君苦道似华清。试听肠断巴猿叫，早晚骊山有此声。
记得旧诗章，花多数洛阳。及逢枝似雪，已是鬓成霜。
向后光阴促，从前事意忙。无因重年少，何计驻时芳。
欲送愁离面，须倾酒入肠。白头无藉在，醉倒亦何妨。
城西三月三十日，别友辞春两恨多。帝里却归犹寂寞，通州独去又如何。
秋日正萧条，驱车出蓬荜。回望青门道，目极心郁郁。
岂独恋乡土，非关慕簪绂。所怆别李君，平生同道术。
俱承金马诏，联秉谏臣笔。共上青云梯，中途一相失。
江湖我方往，朝廷君不出。蕙带与华簪，相逢是何日。
天平山上白云泉，云自无心水自闲。何必奔冲山下去，更添波浪向人间。
常日每齐眉，今朝共解颐。遥知大官膳，应与众雏嬉。
卜筑藏修地自偏，尊前诗酒集群贤。半岩松暝时藏鹤，一枕秋声夜听泉。
风月谩劳酬逸兴，渔樵随处度流年。南州人物依然在，山水幽居胜辋川。
何事长门闭，珠帘只自垂。月移深殿早，春向后宫迟。
蕙草生闲地，梨花发旧枝。芳菲自恩幸，看却被风吹。
苍苍竹林寺，杳杳钟声晚。荷笠带斜阳，青山独归远。
终日愧无政，与君聊散襟。城根山半腹，亭影水中心。
朗咏竹窗静，野情花径深。那能有馀兴，不作剡溪寻。
碧涧苍松五粒稀，侵云采去露沾衣。夜启群仙合灵药，朝思俗侣寄将归。
道场斋戒今初服，人事荤膻已觉非。一望岚峰拜还使，腰间铜印与心违。
初夏息众缘，双林对禅客。枉兹芳兰藻，促我幽人策。
冥搜企前哲，逸句陈往迹。仿佛陆浑南，迢递千峰碧。
从来迟高驾，自顾无物役。山水心所娱，如何更朝夕。
晨兴涉清洛，访子高阳宅。莫言往来疏，驽马知阡陌。
长栖白云表，暂访高斋宿。还辞郡邑喧，归泛松江渌。
结茅隐苍岭，伐薪响深谷。同是山中人，不知往来躅。
灵芝非庭草，辽鹤委池鹜。终当署里门，一表高阳族。
洛京十载别，东林访旧扉。山河不可望，存没意多违。
时迁迹尚在，同去独来归。还见窗中鸽，日暮绕庭飞。
与君十五侍皇闱，晓拂炉烟上赤墀。花开汉苑经过处，雪下骊山沐浴时。
近臣零落今犹在，仙驾飘飖不可期。此日相逢思旧日，一杯成喜亦成悲。
独怜幽草涧边生，上有黄鹂深树鸣。春潮带雨晚来急，野渡无人舟自横。
武库分帷幄，儒衣事鼓鼙。兵连越徼外，寇尽海门西。
节比全疏勒，功当雪会稽。旌旗回剡岭，士马濯耶溪。
受律梅初发，班师草未齐。行看佩金印，岂得访丹梯。
桂水饶枫杉，荆南足烟雨。犹疑黛色中，复是雒阳岨。
十六声中运手轻，一声声似自然声。不缘精妙过流辈，争得江南别有名。
宫鸦栖定禁枪攒，楼殿深严月色寒。进状直穿金戟槊，探更先傍玉钩栏。
漏传五点班初合，鼓动三声仗已端。遥见正南宣不坐，新栽松树唤人看。
野桂香满溪，石莎寒覆水。爱此南涧头，终日潺湲里。
休看小字大书名，向日持经眼却明。时过无心求富贵，身闲不梦见公卿。
因寻寺里薰辛断，自别城中礼数生。斜月照房新睡觉，西峰半夜鹤来声。
雨里鸡鸣一两家，竹溪村路板桥斜。妇姑相唤浴蚕去，闲看中庭栀子花。
岸藓生红药，岩泉涨碧塘。地分莲岳秀，草接鼎原芳。
雨派潈漴急，风畦芷若香。织蓬眠舴艋，惊梦起鸳鸯。
论吐开冰室，诗陈曝锦张。貂簪荆玉润，丹穴凤毛光。
今日还珠守，何年执戟郎。且嫌游昼短，莫问积薪长。
无计披清裁，唯持祝寿觞。愿公如卫武，百岁尚康强。
虫思庭莎白露天，微风吹竹晓凄然。今来始悟朝回客，暗写归心向石泉。
桐竹离披晓，凉风似故园。惊秋对旭日，感物坐前轩。
江燕飞还尽，山榴落尚繁。平生信有意，衰久已忘言。
上马如飞鸟，飘然隔去尘。共看今夜月，独作异乡人。
就养江南熟，移居井赋新。襄阳曾卜隐，应与孟家邻。
闻说征人说，呜呜何处边。孤城沙塞地，残月雪霜天。
会转胡风急，吹长碛雁连。应伤汉车骑，名未勒燕然。
玉垒峨嵋秀，岷江锦水清。古人搜不尽，吾子得何精。
可信由前习，堪闻正后生。东西五千里，多谢寄无成。
久闻为客过苍梧，休说携家归镜湖。山水颠狂应尽在，鬓毛凋落免贫无。
和僧抢入云中峭，带鹤驱成涧底孤。春醉醒来有馀兴，因人乞与武陵图。
远雪亭亭望未销，岳阳春浅似相饶。短芦冒土初生笋，高柳偷风已弄条。
波泛洞庭猵獭健，谷连荆楚鬼神妖。中流菱唱泊何处，一只画船兰作桡。
昨夜沧江别，言乖天汉游。宁期此相遇，尚接武陵洲。
结绶还逢育，衔杯且对刘。波潭一瀰瀰，临望几悠悠。
山水丹青杂，烟云紫翠浮。终愧神仙友，来接野人舟。
碧玉眼睛云母翅，轻于粉蝶瘦于蜂。坐来迎拂波光久，岂是殷勤为蓼丛。
白日低兮春塘满，红华芳兮草芽短。菱结带兮荇含丝，设遨游兮遵佳期。
金钗沦剑壑，兹地似花台。油壁何人值，钱塘度曲哀。
翠馀长染柳，香重欲薰梅。但道行云去，应随魂梦来。
石宫冬日煖，煖日宜温泉。晨光静水雾，逸者犹安眠。
山泽多饥人，闾里多坏屋。战争且未息，征敛何时足。
不能救人患，不合食天粟。何况假一官，而苟求其禄。
近年更长吏，数月未为速。来者罢而官，岂得不为辱。
劝为辞府主，从我游退谷。谷中有寒泉，为尔洗尘服。
饯君嗟远别，为客念周旋。征路今如此，前军犹眇然。
出关逢汉壁，登陇望胡天。亦是封侯地，期君早着鞭。
南陆铜浑改，西郊玉叶轻。泛斗瑶光动，临阳瑞色明。
盖阴连凤阙，阵影翼龙城。讵知时不遇，空伤流滞情。
世间得意是春风，散诞经过触处通。细摇柳脸牵长带，慢撼桃株舞碎红。
也从吹幌惊残梦，何处飘香别故丛。犹以西都名下客，今年一月始相逢。
相持未定各为君，秦政山河此地分。力尽乌江千载后，古沟芳草起寒云。
无处登临不系情，一凭春酒醉高城。暂移罗绮见山色，才驻管弦闻水声。
花落西亭添别恨，柳阴南浦促归程。前期迢递今宵短，更倚朱阑待月明。
三峡七百里，惟言巫峡长。重岩窅不极，叠嶂凌苍苍。
绝壁横天险，莓苔烂锦章。入夜分明见，无风波浪狂。
忠信吾所蹈，泛舟亦何伤。可以涉砥柱，可以浮吕梁。
美人今何在，灵芝徒自芳。山空夜猿啸，征客泪沾裳。
藏头不复见时人，爱此云山奉养真。露色点衣孤屿晓，花枝妨帽小园春。
时携幼稚诸峰上，闲濯眉须一水滨。兴罢归来还对酌，茅檐挂著紫荷巾。
万里向南湘，孤舟入桂阳。诸侯迎上客，小吏拜官郎。
春服橦花细，初筵木槿芳。看承雨露速，不待荔枝香。
昔闻生涧底，今见起毫端。众草此时没，何人知岁寒。
岂能裨栋宇，且欲出门阑。只在丹青笔，凌云也不难。
连山画出映禅扉，粉壁香筵满翠微。坐来炉气萦空散，共指晴云向岭归。
帝子远辞丹凤阙，天书遥借翠微宫。隔窗云雾生衣上，卷幔山泉入镜中。
林下水声喧语笑，岩间树色隐房栊。仙家未必能胜此，何事吹笙向碧空。
言入黄花川，每逐清溪水。随山将万转，趣途无百里。
声喧乱石中，色静深松里。漾漾泛菱荇，澄澄映葭苇。
我心素已闲，清川澹如此。请留磐石上，垂钓将已矣。
清川带长薄，车马去闲闲。流水如有意，暮禽相与还。
荒城临古渡，落日满秋山。迢递嵩高下，归来且闭关。
楚塞三湘接，荆门九派通。江流天地外，山色有无中。
郡邑浮前浦，波澜动远空。襄阳好风日，留醉与山翁。
远看山有色，近听水无声。春去花还在，人来鸟不惊。
岧峣太华俯咸京，天外三峰削不成。武帝祠前云欲散，仙人掌上雨初晴。
河山北枕秦关险，驿路西连汉畤平。借问路傍名利客，何如此处学长生。
好客风流玳瑁簪，重檐高幕晓沈沈。绮筵霜重旌旗满，玉帐天清丝管声。
繁戏徒过鲁儒目，众欢方集汉郎心。寒笳一曲严城暮，云骑连嘶香外林。
春山多胜事，赏玩夜忘归。掬水月在手，弄花香满衣。
兴来无远近，欲去惜芳菲。南望鸣钟处，楼台深翠微。
此心长爱狎禽鱼，仍候登封独著书。领郡只嫌生药少，在官长恨与山疏。
成家尽是经纶后，得句应多谏诤馀。见说养真求退静，溪南泉石许同居。
登山不愁峻，涉海不愁深。中擘庭前枣，教郎见赤心。
山色远含空，苍茫泽国东。海明先见日，江白迥闻风。
鸟道高原去，人烟小径通。那知旧遗逸，不在五湖中。
夜深秋洞里，风雨报龙归。何事触人睡，不教胡蝶飞。
豁开青冥颠，泻出万丈泉。如裁一条素，白日悬秋天。
雪宫词客燕宫游，一轴烟花象外搜。谩把蜀纹当昼展，徒夸湘碧带春流。
吟时致我寒侵骨，得处疑君白尽头。从北南归明月夜，岭猿滩鸟更悠悠。
王子思归日，长安已乱兵。沾衣问行在，走马向承明。
暮景巴蜀僻，春风江汉清。晋山虽自弃，魏阙尚含情。
露下天高秋水清，空山独夜旅魂惊。疏灯自照孤帆宿，新月犹悬双杵鸣。
南菊再逢人卧病，北书不至雁无情。步蟾倚杖看牛斗，银汉遥应接凤城。
简易高人意，匡床竹火炉。寒天留远客，碧海挂新图。
虽对连山好，贪看绝岛孤。群仙不愁思，冉冉下蓬壶。
卧病巴东久，今年强作归。故人犹远谪，兹日倍多违。
接宴身兼杖，听歌泪满衣。诸公不相弃，拥别惜光辉。
溪行衣自湿，亭午气始散。冬温蚊蚋在，人远凫鸭乱。
登顿生曾阴，欹倾出高岸。驿楼衰柳侧，县郭轻烟畔。
一川何绮丽，尽目穷壮观。山色远寂寞，江光夕滋漫。
伤时愧孔父，去国同王粲。我生苦飘零，所历有嗟叹。
白帝更声尽，阳台曙色分。高峰寒上日，叠岭宿霾云。
地坼江帆隐，天清木叶闻。荆扉对麋鹿，应共尔为群。
迟日江山丽，春风花草香。泥融飞燕子，沙暖睡鸳鸯。
江碧鸟逾白，山青花欲燃。今春看又过，何日是归年。
昔闻洞庭水，今上岳阳楼。吴楚东南坼，乾坤日夜浮。
亲朋无一字，老病有孤舟。戎马关山北，凭轩涕泗流。
背江居隙地，辞职作遗人。耕凿资馀力，樵渔逐四邻。
麦秋桑叶大，梅雨稻田新。篱落栽山果，池塘养海鳞。
放歌聊自足，幽思忽相亲。余亦归休者，依君老此身。
松下茅亭五月凉，汀沙云树晚苍苍。行人无限秋风思，隔水青山似故乡。
凉月如眉挂柳湾，越中山色镜中看。兰溪三日桃花雨，半夜鲤鱼来上滩。
朱审偏能视夕岚，洞边深墨写秋潭。与君一顾西墙画，从此看山不向南。
瘦马羸童行背秦，暮鸦撩乱入残云。北风吹起寒营角，直至榆关人尽闻。
昨日发葱岭，今朝下兰渚。喜从千里来，乱笑含春语。
龙沙湿汉旗，凤扇迎秦素。久别辽城鹤，毛衣已应故。
江中绿雾起凉波，天上叠巘红嵯峨。水风浦云生老竹，渚暝蒲帆如一幅。
鲈鱼千头酒百斛，酒中倒卧南山绿。吴歈越吟未终曲，江上团团贴寒玉。
枫香晚花静，锦水南山影。惊石坠猿哀，竹云愁半岭。
凉月生秋浦，玉沙粼粼光。谁家红泪客，不忍过瞿塘。
闻说庭花发暮春，长安才子看须频。花开花落无人见，借问何人是主人。
怜君送我至南康，更忆梅花庾岭芳。多少仙山共游在，愿君百岁尚康强。
双阙生闉夜不关，金车宝马晓应还。亭亭明月临瑶席，灼灼华灯照玉颜。
秋风楚江上，送子话游遨。远水宿何处，孤舟春夜涛。
浦云沈雁影，山月照猿嗥。莫为饥寒苦，便成名利劳。
虎到前头心不惊，残阳择虱懒逢迎。东林水石未胜此，要假远公方有名。
神理今何在，斯人竟若斯。颜渊徒有德，伯道且无儿。
白发今非老，青云数有奇。谁言夕郎拜，翻向夜台悲。
社里东城接，松阡北地开。闻笳春色惨，执绋故人哀。
终日南山对，何时渭水回。仁兄与恩旧，相望泣泉台。
受律仙郎贵，长驱下会稽。鸣笳山月晓，摇旆野云低。
翦寇人皆贺，回军马自嘶。地闲春草绿，城静夜乌啼。
破竹清闽岭，看花入剡溪。元戎催献捷，莫道事攀跻。
逆旅相逢处，江村日暮时。众山遥对酒，孤屿共题诗。
廨宇邻蛟室，人烟接岛夷。乡园万馀里，失路一相悲。
弊庐在郭外，素产唯田园。左右林野旷，不闻朝市喧。
钓竿垂北涧，樵唱入南轩。书取幽栖事，将寻静者论。
义公习禅寂，结宇依空林。户外一峰秀，阶前众壑深。
夕阳连雨足，空翠落庭阴。看取莲花净，应知不染心。
落景余清辉，轻桡弄溪渚。泓澄爱水物，临泛何容与。
白首垂钓翁，新妆浣纱女。相看似相识，脉脉不得语。
垂钓坐磐石，水清心亦闲。鱼行潭树下，猿挂岛藤间。
游女昔解佩，传闻于此山。求之不可得，沿月棹歌还。
太华峰前是故乡，路人遥指读书堂。如今老大骑官马，羞向关西道姓杨。
跻险方未夷，乘春聊骋望。落花赴丹谷，奔流下青嶂。
葳蕤晓树滋，滉漾春江涨。平川看钓侣，狭径闻樵唱。
蝶戏绿苔前，莺歌白云上。耳目多异赏，风烟有奇状。
峻阻将长城，高标吞巨舫。联翩事羁靮，辛苦劳疲恙。
夕济几潺湲，晨登每惆怅。谁念复刍狗，山河独偏丧。
闻有三元客，祈仙九转成。人间白云返，天上赤龙迎。
尚惜金芝晚，仍攀琪树荣。何年缑岭上，一谢洛阳城。
窗户潮头雪，云霞镜里天。岛桐秋送雨，江艇暮摇烟。
藕折莲芽脆，茶挑茗眼鲜。还将欧冶剑，更淬若耶泉。
心累犹不尽，果为物外牵。偶因耳目好，复假丹青妍。
尝抱野间意，而迫区中缘。尘事固已矣，秉意终不迁。
良工适我愿，妙墨挥岩泉。变化合群有，高深侔自然。
置陈北堂上，仿像南山前。静无户庭出，行已兹地偏。
萱草忧可树，合欢忿益蠲。所因本微物，况乃凭幽筌。
言象会自泯，意色聊自宣。对玩有佳趣，使我心渺绵。
巫山与天近，烟景长青荧。此中楚王梦，梦得神女灵。
神女去已久，云雨空冥冥。唯有巴猿啸，哀音不可听。
万丈红泉落，迢迢半紫氛。奔流下杂树，洒落出重云。
日照虹霓似，天清风雨闻。灵山多秀色，空水共氤氲。
尘污出华发，惭君青藓冠。此身闲未得，终日戴应难。
好就松阴挂，宜当枕石看。会须寻道士，簪去绕霜坛。
青枥林深亦有人，一渠流水数家分。山当日午回峰影，草带泥痕过鹿群。
蒸茗气从茅舍出，缲丝声隔竹篱闻。行逢卖药归来客，不惜相随入岛云。
移得龙泓潋滟寒，月轮初下白云端。无人尽日澄心坐，倒影新篁一两竿。
陵阳佳地昔年游，谢脁青山李白楼。唯有日斜溪上思，酒旗风影落春流。
山窗游玉女，涧户对琼峰。岩顶翔双凤，潭心倒九龙。
酒中浮竹叶，杯上写芙蓉。故验家山赏，惟有风入松。
伊昔好观国，自乡西入秦。往复万馀里，相逢皆众人。
大君幸东岳，世哲扈时巡。予亦从此去，闲居清洛滨。
稍稍寒木直，彩彩阳华新。迭宕孔文举，风流石季伦。
妙年一相得，白首定相亲。重此虚宾馆，欢言冬及春。
哲兄盛文史，出入驰高轨。令德本同人，深心重知己。
绛衣朝圣主，纱帐延才子。伯淮与季江，清濬各孤峙。
群芳趋泛爱，万物通情理。而我信空虚，提携过杞梓。
夫君美声德，直道期终始。孰谓忽离居，优游郑东里。
东里近王城，山连路亦平。何言相去远，闲言独凄清。
万里鸿雁度，四邻砧杵鸣。其如久离别，重以霜风惊。
绿江深见底，高浪直翻空。惯是湖边住，舟轻不畏风。
逐流牵荇叶，缘岸摘芦苗。为惜鸳鸯鸟，轻轻动画桡。
日暮长江里，相邀归渡头。落花如有意，来去逐船流。
隔江看树色，沿月听歌声。不是长干住，那从此路行。
山中有流水，借问不知名。映地为天色，飞空作雨声。
转来深涧满，分出小池平。恬澹无人见，年年长自清。
隐居三十载，石室南山巅。静夜玩明月，清朝饮碧泉。
樵人歌垄上，谷鸟戏岩前。乐矣不知老，都忘甲子年。
旧时艳质如明玉，今日空心是冷灰。料得襄王惆怅极，更无云雨到阳台。
弱年知己少，前路主人稀。贫病期相惜，艰难又忆归。
事成应未卜，身贱又无机。幸到龙门下，须因羽翼飞。
地宽楼已迥，人更迥于楼。细意经春物，伤酲属暮愁。
望赊殊易断，恨久欲难收。大势真无利，多情岂自由。
空园兼树废，败港拥花流。书去青枫驿，鸿归杜若洲。
单栖应分定，辞疾索谁忧。更替林鸦恨，惊频去不休。
残花啼露莫留春，尖发谁非怨别人。若但掩关劳独梦，宝钗何日不生尘。
孤蝶小徘徊，翩翾粉翅开。并应伤皎洁，频近雪中来。
宦途从不问，身事觉无差。华发初生女，沧洲未有家。
却闲思洞穴，终老旷桑麻。别访栖禅侣，相期语劫沙。
岁闰堪怜历候迟，出门惟与野云期。惊鱼掷上绿荷芰，栖鸟啄馀红荔枝。
末路可能长薄命，修途应合有良时。市头相者休相戏，蹙膝先生半自知。
旅客三秋至，层城四望开。楚山横地出，汉水接天回。
冠盖非新里，章华即旧台。习池风景异，归路满尘埃。
白发悤悤色，青山草草心。远公仍下世，从此别东林。
清溪深不测，隐处唯孤云。松际露微月，清光犹为君。
茅亭宿花影，药院滋苔纹。余亦谢时去，西山鸾鹤群。
猫儿不识主，傍家搦老鼠。两家不须争，将来与裴谞。
龙舒有良匠，铸此佳样成。立作菌蠢势，煎为潺湲声。
草堂暮云阴，松窗残雪明。此时勺复茗，野语知逾清。
荆棘苍苍汉水湄，将坛烟草覆馀基。适来投石空江上，犹似龙颜纳谏时。
谁能绣衣客，肯驻木兰舟。连雁沙边至，孤城江上秋。
归帆背南浦，楚塞入西楼。何处看离思，沧波日夜流。
衰病已经年，西峰望楚天。风光欺鬓发，秋色换山川。
寂寞浮云外，支离汉水边。平生故人远，君去话潸然。
穆陵关上秋云起，安陆城边远行子。薄暮寒蝉三两声，回头故乡千万里。
吴蜀何年别，相逢汉水头。望乡心共醉，握手泪先流。
宿雾千山晓，春霖一夜愁。离情方浩荡，莫说去刀州。
万里归来卧白云，蚍蜉撼树政纷纷。大儿文举知何在，巨擘於陵亦谩云。
空洞能容数百辈，蒙胧如见二三分。小槽谁有真珠滴，径觅吾徒作半醺。
岘山枕襄阳，滔滔江汉长。山深卧龙宅，水净斩蛟乡。
元凯春秋传，昭明文选堂。风流满今古，烟岛思微茫。
白雁暮冲雪，青林寒带霜。芦花独戍晚，柑实万家香。
旧国欲兹别，轻舟眇未央。百花亭漫漫，一柱观苍苍。
按俗荆南牧，持衡吏部郎。逢君立五马，应醉习家塘。
小山破体闲支策，落日梨花照空壁。诗堪记室妒风流，画与将军作勍敌。
出户繁星尽，池塘暗不开。动衣凉气度，遰树远声来。
灯外初行电，城隅偶隐雷。因知谢文学，晓望比尘埃。
送哭谁家车，灵幡紫带长。青童抱何物，明月与香囊。
庙堂多暇日，山水契中情。欲写高深趣，还因藻绘成。
九江临户牖，三峡绕檐楹。花柳穷年发，烟云逐意生。
能令万里近，不觉四时行。气染荀香馥，光含乐镜清。
咏歌齐出处，图画表冲盈。自保千年遇，何论八载荣。
长江悲已滞，万里念将归。况属高风晚，山山黄叶飞。
泻月声不断，坐来心益闲。无人知落处，万木冷空山。
远忆云容外，幽疑石缝间。那辞通曙听，明日度蓝关。
我自忘心神自悦，跨水穿云来相谒。不问黄芽肘后方，妙道通微怎生说。
日照香炉生紫烟，遥看瀑布挂前川。飞流直下三千尺，疑是银河落九天。
船下广陵去，月明征虏亭。山花如绣颊，江火似流萤。
清浅白石滩，绿蒲向堪把。家住水东西，浣纱明月下。
日落松风起，还家草露晞。云光侵履迹，山翠拂人衣。
隐隐飞桥隔野烟，石矶西畔问渔船。桃花尽日随流水，洞在清溪何处边。
峨眉山月半轮秋，影入平羌江水流。夜发清溪向三峡，思君不见下渝州。
飒飒秋雨中，浅浅石溜泻。跳波自相溅，白鹭惊复下。
秋山敛馀照，飞鸟逐前侣。彩翠时分明，夕岚无处所。
空山新雨后，天气晚来秋。明月松间照，清泉石上流。
竹喧归浣女，莲动下渔舟。随意春芳歇，王孙自可留。
四顾山光接水光，凭栏十里芰荷香。清风明月无人管，并作南楼一味凉。
投荒万死鬓毛斑，生出瞿塘滟滪关。未到江南先一笑，岳阳楼上对君山。
满川风雨独凭栏，绾结湘娥十二鬟。可惜不当湖水面，银山堆里看青山。
咫尺愁风雨，匡庐不可登。只疑云雾窟，犹有六朝僧。
轻舸迎上客，悠悠湖上来。当轩对尊酒，四面芙蓉开。
西北天低五顶高，茫茫松海露灵鳌。太行直上犹千里，井底残山枉呼号。
万壑千岩位置雄，偶从天巧见神功。湍溪已作风雷恶，更在云山气象中。
山云吞吐翠微中，淡绿深青一万重。此景只应天上有，岂知身在妙高峰。
雨过横塘水满堤，乱山高下路东西。一番桃李花开尽，惟有青青草色齐。
长风霾云莽千里，云气蓬蓬天冒水。风收云散波乍平，倒转青天作湖底。
初看落日沉波红，素月欲升天敛容。舟人回首尽东望，吞吐故在冯夷宫。
须臾忽自波心上，镜面横开十余丈。月光浸水水浸天，一派空明互回荡。
此时骊龙潜最深，目炫不得衔珠吟。巨鱼无知作腾踔，鳞甲一动千黄金。
人间此境知难必，快意翻从偶然得。遥闻渔父唱歌来，始觉中秋是今夕。
东园垂柳径，西堰落花津。物色连三月，风光绝四邻。
鸟飞村觉曙，鱼戏水知春。初晴山院里，何处染嚣尘。
秋色有佳兴，况君池上闲。悠悠西林下，自识门前山。
千里横黛色，数峰出云间。嵯峨对秦国，合沓藏荆关。
残雨斜日照，夕岚飞鸟还。故人今尚尔，叹息此颓颜。
飞鸟去不穷，连山复秋色。上下华子冈，惆怅情何极。
吹箫凌极浦，日暮送夫君。湖上一回首，青山卷白云。
昔在九江上，遥望九华峰。天河挂绿水，秀出九芙蓉。
我欲一挥手，谁人可相从。君为东道主，于此卧云松。
